

Άρθρο 57 - Ελιγμοί με κινητήρια μονάδα.
=======================================

.. Caution:: 

	Οι διατάξεις του κεφαλαίου V συμπληρώθηκαν με το :ref:`άρθρο 6, Κεφάλαιο Ι, Παράρτημα ΙΙΙ <art6_annexxiiib>`.


Α. Η κινητήρια μονάδα συνδέεται με τα οχήματα.
^^^^^^^^^^^^^^^^^^^^^^^^^^^^^^^^^^^^^^^^^^^^^^

542. Κατά τους ελιγμούς με κινητήρια μονάδα, αυτή **έλκει** ή **ωθεί** τα ελισσομενα οχήματα.

543. Επιτρέπεται η τοποθέτηση της κινητήριας μονάδας μεταξύ των οχημάτων οπότε, σε καθεμία κίνηση, μέρος των οχημάτων έλκεται και μέρος ωθείται.

544. Το προσωπικό το οποίο συνοδεύει ελισσόμενη σειρά οχημάτων κατανέμεται κατά το δυνατόν ομοιόμορφα σε αυτά.

545. Οι υπάλληλοι ελιγμών λαμβάνουν θέση επί των σκοπιών της πέδης ή των ειδικών βαθμίδων των οχημάτων ούτως ώστε να έχουν υπ' όψιν τη γραμμή και τον διευθύνοντα τους ελιγμούς και να δύνανται να χειριστούν έγκαιρα την πέδη.

546. Όποτε ο διευθύνων τους ελιγμούς δεν δύναται να βλέπει τη γραμμή επί της οποίας κινούνται οχήματα ωθούμενα από την κινητήρια μονάδα, τότε επί ενός των πρώτων οχημάτων, και κατά το δυνατόν επί του πρώτου, τοποθετείται ένας από τους υπαλλήλους ελιγμών για να επιβλέπει την διατρεχόμενη γραμμή και να δώσει έγκαιρα τα κατάλληλα σήματα. Για τα ελκόμενα από την κινητήρια μονάδα οχήματα, η φροντίδα αυτή εναπόκειται στο προσωπικό οδήγησης των κινητήριων μονάδων.

547. Κατά τη νύχτα, οι υπάλληλοι που συνοδεύουν τα ελισσομενα οχήματα, κρατούν τους χειροφανούς τους ούτως ώστε να δίδουν λευκό φως προς τον Μηχανοδηγό κατά τη διάρκεια της κίνησης και ερυθρό φως αμέσως μόλις δοθεί το σήμα στάθμευσης.

548. Εάν πρόκειται να τοποθετηθούν οχήματα πλησίον άλλων που βρίσκονται σταθμευμένα, αυτά πρέπει να έχουν σφιγμένες τις πέδες ή να έχει εξασφαλιστεί η ακινησία τους μέσω πέδιλων στάθμευσης.

549. Κατά τη νύχτα και εφόσον ο φωτισμός του Σταθμού δεν καθιστά ευδιάκριτα τα σταθμευμένα οχήματα, το σημείο στο οποίο βρίσκονται αυτά και στο οποίο πρέπει να σταματήσουν τα ελισσόμενα, σημαίνεται με λευκό φως.

550. Οι ελιγμοί με δύο κινητήριες μονάδες συνεζευγμένες μεταξύ τους κατ' αρχήν απαγορεύονται.

551. Εντούτοις, επιτρέπεται η εκτέλεση απλών κινήσεων με δύο κινητήριες μονάδες συνεζευγμένες, όπως για παράδειγμα προκειμένου να προχωρήσει ή οπισθοχωρήσει επί της ίδιας γραμμής ολόκληρη η σύνθεση αμαξοστοιχίας ή και τμήμα μόνο αυτής ή να τοποθετηθεί αυτή με μια απλή κίνηση σε έτερη γραμμή.

552. Για την εκτέλεση της επαφής των οχημάτων εν ακινησία με τα οχήματα εν κινήσει, ο διευθύνων τους ελιγμούς δίδει στον Μηχανοδηγό το σήμα προσοχή όταν τα κινούμενα οχήματα φθάσουν σε απόσταση 10 μέτρων περίπου από τα σταθμευμένα. Το σήμα αυτό επαναλαμβάνεται όταν η απόσταση αυτή ελαττωθεί στα 4 μέτρα.

553. Εάν η ταχύτητα προ της επαφής δεν ελαττωθεί επαρκώς και ως εκ τούτου καθίσταται πιθανή βίαια πρόσκρουση, ο διευθύνων τους ελιγμούς δίδει σήμα στάθμευσης. 


.. _57B:

Β. Η κινητήρια μονάδα δεν είναι συνδεδεμένη με τα οχήματα
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

554. Διακρίνουμε τις εξής δύο περιπτώσεις:

	**α.** τα οχήματα έλκονται αρχικά από την κινητήρια μονάδα η οποία αποζεύγνυται εν πορεία και ακολουθεί κάποια γραμμή, ενώ τα αποζευχθέντα οχήματα ακολουθούν την άλλη. Οι εκτελούμενοι ελιγμοί κατά αυτόν τον τρόπο ονομάζονται **ελιγμοί διά εφελκυσμού**.

555. Απαγορεύεται η εκτέλεση ελιγμών διά εφελκυσμού, με εξαίρεση τις περιπτώσεις, κατά τις οποίες έχει επιτραπεί με διαταγή της Κεντρικής Υπηρεσίας.

556.  **β.** τα οχήματα που δεν συνδέονται με κινητήρια μονάδα, ωθούνται από αυτήν μέχρις ενός σημείου. Έπειτα, η κινητήρια μονάδα σταθμεύει, οπότε τα ωθηθέντα οχήματα αποχωρίζονται από αυτήν και ακολουθούν κάποια γραμμή, ενώ η κινητήρια μονάδα παραμένει επί τόπου και ακολούθως επανατίθεται σε κίνηση κατά την ίδια ή την αντίθετη φορά προς τα ωθηθέντα οχήματα. Οι εκτελούμενοι ελιγμοί κατά αυτόν τον τρόπο ονομάζονται **ελιγμοί με προώθηση**.

557. Κατά την εκτέλεση των ελιγμών με προώθηση, σε έκαστη ώθηση της κινητήριας μονάδας προβάλλεται μία μόνο σειρά οχημάτων συνδεδεμένων μεταξύ τους ή και ένα μόνο όχημα, απαγορεύοντας την απόζευξη των οχημάτων σε περισσότερα του ενός σημεία.

558. Εκάστη προωθούμενη σειρά οχημάτων θα πρέπει να διαθέτει ποσοστό πέδησης 10%, εξασφαλιζόμενο μέσω χειροτροχοπέδης.

559. Μεμονωμένα οχήματα ή σειρά 2-3 οχημάτων που δεν υπάγονται στις κατηγορίες των οχημάτων της :ref:`παραγράφου 540 <540>` και επί των οποίων δεν υπάρχουν ούτε υπάλληλοι ούτε επιβάτες, επιτρέπεται να ωθηθούν χωρίς πέδηση εφόσον είναι δυνατή η στάθμευση τους χωρίς προσκρούσεις ή μέσω των πέδιλων στάθμευσης ή λόγω μεγάλου ελεύθερου τμήματος της γραμμής και εφόσον επί της γραμμής αυτής δεν σταθμεύουν οχήματα που υπάγονται στις κατηγορίες των οχημάτων της :ref:`παραγράφου 540 <540>` ή οχήματα υπό επισκευή.

560. Τα οχήματα που παραμένουν, μετά από κάθε ώθηση, συνδεδεμένα με την κινητήρια μονάδα θα πρέπει να πεδούνται κατά τα αναφερόμενα στην :ref:`παράγραφο 513 <513>`.

561. Απαγορεύονται οι ελιγμοί με προώθηση:

	α. των οχημάτων με επιβάτες.

	β. των οχημάτων με φορτίο εκρηκτικών υλών.

	γ. των υπό φόρτωση οχημάτων των οποίων το φορτίο δεν έχει στερεωθεί ακόμα επαρκώς ή είναι κατανεμημένο άνισα επί των αξόνων.

	δ. παντός οχήματος εξαιρετικού βάρους

	ε. των ψυχρών κινητήριων μονάδων. 

562. Προς διευκόλυνση των ελιγμών με βραχίονες επιτρέπεται η ελαφριά ώθηση, με κινητήρια μονάδα, των οχημάτων των οποίων απαγορεύονται οι ελιγμοί με προώθηση.

563. Απαγορεύεται η εκτέλεση ελιγμών με προώθηση:

	α. επί γραμμής κεκλιμένης ή επί γραμμής η οποία καταλήγει σε κεκλιμένη γραμμή, από την οποία είναι δυνατή η διαφυγή οχημάτων. 

	β. επί γραμμής επί της οποίας σταθμεύουν φορτηγά με φορτίο εκρηκτικών υλών και προς την κατεύθυνση των φορτηγών αυτών. 

