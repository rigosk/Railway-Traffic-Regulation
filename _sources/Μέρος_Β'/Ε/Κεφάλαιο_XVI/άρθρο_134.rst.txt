Άρθρο 134 - Αποκλεισμός της γραμμής λόγω χιονιού
================================================

1340. Η γραμμή θεωρείται αποκλεισμένη λόγω χιονιού, όταν το ύψος του χιονιού άνω των σιδηροτροχιών και επί τμημάτων σημαντικού μήκους υπερβαίνει τα 30 εκατοστά. 

1341.	

	**α.** Στις περιπτώσεις κάλυψης της γραμμής μεταξύ δύο Σταθμών από χιόνι, το αρμόδιο Προσωπικό της Υπηρεσίας Γραμμής το ανακοινώνει στο σταθμάρχη ενός από τους δύο Σταθμούς, αναφέροντας συγκεκριμένα το μέσο ύψος του χιονιού καθώς και τα χιλιομετρικά σημεία μεταξύ των οποίων η γραμμή θα πρέπει να θεωρείται αποκλεισμένη σύμφωνα με τα παραπάνω. 

	**β.** Σε συμφωνία με τις πληροφορίες αυτές και με τυχόν προβλέψεις επέκτασης του αποκλεισμού της γραμμής, οι Σταθμάρχες ή οι επικεφαλής των Τμημάτων Εκμετάλλευσης και Γραμμής, ειδοποιούνται σύμφωνα με τα όσα αναφέρονται στο άρθρο 134 και λαμβάνουν τα κατωτέρω οριζόμενα σε γενικές γραμμές μέτρα. 

1342. Εάν το ύψος του χιονιού κυμαίνεται μεταξύ 20 και 30 εκατοστών και δεν έχει κυκλοφορήσει πρόσφατα επί του τμήματος αυτού έτερη αμαξοστοιχία, ο Σταθμάρχης ο οποίος πρόκειται να αποστείλει εμπορική αμαξοστοιχία στο τμήμα αυτό δύναται να ελαττώσει, κατά την κρίση του και σε συνεννόηση με τον Μηχανοδηγό, το φορτίο της αμαξοστοιχίας κάτω του κανονικού. 

1343.	

	**α.** Εάν προβλέπεται ότι λόγω της κατάστασης του χιονιού και παρά την ελάττωση του φορτίου η κυκλοφορία της αμαξοστοιχίας θα δυσχεραίνεται ή εάν πρόκειται περί αμαξοστοιχίας με υπηρεσία επιβατών, τότε αποκόπτεται η μηχανή, η οποία αποστέλλεται, σύμφωνα με τα αναφερόμενα στην παράγραφος 1344 σημείο α, προς εκκαθάριση της γραμμής, η οποία αφού επιστρέψει παραλαμβάνει τη σύνθεση. 

	**β.** Εάν πρόκειται περί αμαξοστοιχίας με υπηρεσία επιβατών χρησιμοποιείται προς εκκαθάριση της γραμμής η μηχανή εμπορικής αμαξοστοιχίας, η οποία βρίσκεται τυχόν πλησίον, εφόσον από αυτό στοχεύεται η ελάττωση της καθυστέρησης της επιβατικής. 

1344.	
 
	**α.** Εάν το ύψος του χιονιού άνω της σιδηροτροχιάς κυμαίνεται μεταξύ 30 και 50 εκατοστών η διάσπασή της επιχειρείται μέσω μιας ή δύο μηχανών συνεζευγμένων.
	
	**β.** Στις μηχανές αυτές επιβαίνει ο οικείος Εργοδηγός της Γραμμής σύμφωνα με τις υποδείξεις του οποίου ρυθμίζεται η ταχύτητα των μηχανών.

	**γ.** Εάν η διάσπαση του χιονιού κατά τον τρόπο αυτόν είναι, λόγω της κατάστασης της χιονόπτωσης και κατά την κρίση του αρμόδιου Εργοδηγού, επικίνδυνη, τότε οργανώνονται συνεργεία εργατών προς εκσκαφή κάποιου μέρους του χιονιού και ακολούθως συμπληρώνεται η εκκαθάριση με την κυκλοφορία μεμονωμένων μηχανών όπως παραπάνω. 

	**δ.** Εάν λόγω πυκνής χιονόπτωσης ή σφοδρού ανέμου, η γραμμή καλύπτεται εκ νέου σύντομα, τότε οι διάδρομοι των μεμονωμένων μηχανών επαναλαμβάνονται κατά διαστήματα και ειδικά λίγο πριν την ώρα της κυκλοφορίας των αμαξοστοιχιών. 

1345. Σε περίπτωση ασαφών πληροφοριών περί της κατάστασης της γραμμής των επιβατικών αμαξοστοιχιών, προηγείται πρόσκοπη μηχανή σε απόσταση Σταθμού ή προηγείται αμέσως η κυκλοφορία έτερης μηχανής σε αντίθετη φορά. 

1346.	

	**α.** Εάν αμαξοστοιχία η οποία επί της κύριας γραμμής αδυνατεί να προχωρήσει λόγω του χιονιού, τότε αποκόπτεται η κινητήρια μονάδα αυτής και επιχειρείται η διάσπαση του χιονιού μέσω αυτής μεμονωμένα. 

	**β.** Εάν η διάσπαση του χιονιού είναι αδύνατη, τότε ζητείται βοήθεια κατά τα αναφερόμενα στο :doc:`άρθρο 131 <άρθρο_131>`. 

	**γ.** Μέχρι την άφιξη της κινητήριας μονάδας ή συνεργείου βοήθειας, η αμαξοστοιχία εκτελεί κατά το δυνατόν μικρές παλινδρομικές κινήσεις για να αποφευχθεί η καθήλωση της αμαξοστοιχίας από την προσαρμογή του χιονιού επί των οχημάτων. 

1347. Στις περιπτώσεις κατά τις οποίες το ύψος του χιονιού κυμαίνεται μεταξύ 20 και 30 εκατοστών άνω της σιδηροτροχιάς, πρέπει να αποφεύγεται η κίνηση της αμαξοστοιχίας χωρίς κινητήρια μονάδα επί κεφαλής. Όταν αυτό είναι αναπόφευκτο, η ταχύτητα της αμαξοστοιχίας δεν πρέπει να υπερβαίνει τα 15 χιλιόμετρα. 

1348. Όταν τροχαίο υλικό παραμείνει σε ακινησία επί καλυμμένης γραμμής από το χιόνι, τότε πριν τεθεί σε κίνηση, εξετάζονται οι πέδες, καθότι είναι δυνατό λόγω της πήξης ύδατος μεταξύ των πεδίλων της πέδης και των επισώτρων να προκλήθηκε αυτόματα η πέδηση των τροχών. 

1349. Ο τρόπος της χρησιμοποίησης ειδικών μηχανημάτων για την απομάκρυνση του χιονιού από τη γραμμή ορίζεται εκάστοτε από τις σχετικές διαταγές. 