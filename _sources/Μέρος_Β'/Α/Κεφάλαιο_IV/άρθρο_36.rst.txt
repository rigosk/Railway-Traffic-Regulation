
Άρθρο 36 - Μεταβίβαση τηλεγραφημάτων.
=====================================

354. Τα τηλεγραφήματα πρέπει να μεταβιβάζονται μέσω της γραμμής από την οποία θα φθάσουν ταχύτερα και ασφαλέστερα στον προορισμό τους.

355. Ο υπάλληλος ο οποίος έχει κάποιο τηλεγράφημα προς μεταβίβαση οφείλει πριν καλέσει το τηλεγραφικό Γραφείο για το οποίο προορίζεται να βεβαιωθεί ότι η γραμμή δεν είναι κατειλημμένη ή διακεκομμένη και ότι οι συσκευές του λειτουργούν κανονικά.

.. _356:

356. Καλεί ακολούθως το άνω τηλεγραφικό Γραφείο μεταδίδοντας τη συνθηματική κλήση του καλούμενου Γραφείου, η οποία ακολουθείται από την κλήση του καλούντα. Οι κλήσεις αυτές επαναλαμβάνονται μέχρις ότου το καλούμενο Γραφείο απαντήσει.

357. Το καλούμενο Γραφείο οφείλει να απαντήσει αμέσως, μεταβιβάζοντας τη συνθηματική του κλήση. Εάν κωλύεται να παραλάβει τηλεγραφήματα προτάσσει της συνθηματικής του κλήσης το σήμα **«αναμείνατε»**. Το Γραφείο το οποίο έδωσε το σήμα «αναμείνατε» προσκαλεί ακολούθως και αμέσως μόλις μπορέσει το έτερο Γραφείο να μεταβιβάσει τα τυχόν τηλεγραφήματά του. 

358. Εάν η πρόσκληση αυτή καθυστερήσει πέραν των 5' οι κλήσεις επαναλαμβάνονται σύμφωνα με την παράγραφο 356.

359. Με εξαίρεση τις επείγουσες περιπτώσεις, απαγορεύεται η διακοπή της γραμμής μέσω της οποίας μεταβιβάζεται κάποιο τηλεγράφημα ή κλήσεις έτερου Γραφείου.

360. Όταν το καλούμενο Γραφείο απαντήσει, ο καλών υπάλληλος δίδει το σήμα **«κατανοητό»** και αρχίζει αμέσως τη μεταβίβαση.

361. Η μεταβίβαση του τηλεγραφήματος καθώς και η μεταγραφή από την ταινία επί του βιβλίου καταχώρισης του παραλαμβάνοντος Γραφείου πρέπει να είναι σύμφωνες προς το πρωτότυπο.

.. _362:

362. Τα στοιχεία έκαστου τηλεγραφήματος δίδονται κατά την εξής σειρά:

	α. Γραφείο παραλαμβάνον.

	β. Γραφείο μεταβιβάζον.

	γ. Αύξων αριθμός του βιβλίου καταχώρισης.

	δ. Ημέρα του μήνα (χωρίς ένδειξη του μήνα).

	ε. Ώρα κατάθεσης. 

	στ. Ώρα μεταβίβασης.

	ζ. Παραλήπτες.

	η. Κείμενο.
	
	θ. Υπογραφή.

363. Προ της συνθηματικής κλήσης του μεταβιβάζοντος γραφείου - στοιχείο (β) ανωτέρω - προτάσσεται η πρόθεση **«από»**.

364. Μεταξύ του στοιχείου (ε) (ώρα κατάθεσης) και του (ζ) (παραλήπτες) παρεμβάλλεται πάντοτε μια παύλα.

365. Ομοίως, μεταξύ των παραληπτών και του κειμένου καθώς και μεταξύ του κειμένου και της υπογραφής.

366. Στο τέλος έκαστου τηλεγραφήματος και μετά την υπογραφή δίδεται το τελικό σήμα τηλεγραφήματος.

367. Εάν ο μεταβιβάζων υπάλληλος αντιληφθεί κάποιο σφάλμα σχετικά με τη μεταβίβαση, τη διακόπτει μέσω του σήματος **«διόρθωση»**, επαναλαμβάνει την τελευταία λέξη η οποία μεταβιβάστηκε καλώς και ακολούθως συνεχίζει.

.. _368:

368. Εάν μέρος του τηλεγραφήματος είναι δυσανάγνωστο επί της ταινίας ή ακατάληπτο στον παραλαμβάνοντα υπάλληλο, αυτός διακόπτει τον μεταβιβάζοντα υπάλληλο μέσω του σημείου **«διόρθωση»** και επαναλαμβάνει την τελευταία λέξη η οποία ορθά μεταβιβάστηκε, ακολουθούμενη από το σημείο **«κατανοητό»**. 

   Ο μεταβιβάζων υπάλληλος επαναλαμβάνει την τελευταία αυτή λέξη και συνεχίζει από αυτή τη μεταβίβαση του τηλεγραφήματος.

369. Κενό

.. _370:

370. Αμέσως μόλις ολοκληρωθεί η μεταβίβαση κάποιου τηλεγραφήματος, ο παραλαμβάνων υπάλληλος δίδει το σήμα «κατανοητό» και επιβεβαιώνει τη λήψη του τηλεγραφήματος μέσω της επίδοσης των κάτωθι κατά σειρά στοιχείων:

	α. του αριθμού καταχώρισης του μεταβιβάζοντος Γραφείου,

	β. των αριθμών και μεμονωμένων στοιχείων του κειμένου με τη σειρά στην οποία βρίσκονται αυτά στο κείμενο,

	γ. των ασαφών ή διφορούμενων λέξεων, 

	δ. του σημείου **«κατανοητό»**,

	ε. του αριθμού καταχώρισης του παραλαβόντος Γραφείου,

	ζ. του ονόματος του παραλαβόντος υπαλλήλου. 

371. Ο υπάλληλος, ο οποίος μεταβίβασε το τηλεγράφημα, συγκρίνει τα παραπάνω με το πρωτότυπο.

372. Εάν παρατηρήσει κάποιο σφάλμα διακόπτει και μεταβιβάζει εκ νέου το εσφαλμένο μέρος του τηλεγραφήματος, προσθέτοντας στο τέλος το σημείο **«κατανοητό»** ακολουθούμενο από ένα ερωτηματικό.

373. Ο παραλαμβάνων υπάλληλος προβαίνει στη διόρθωση του εσφαλμένου μέρους επί του βιβλίου καταχώρισης και είτε ξεκινά εκ νέου την επιβεβαίωση λήψης ή συνεχίζει αυτή από το σημείο στο οποίο έγινε η διακοπή.

374. Εάν η επιβεβαίωση λήψης είναι ορθή, ο υπάλληλος, ο οποίος μεταβίβασε το τηλεγράφημα, δίδει μετά το πέρας αυτής το σημείο **«κατανοητό»** ακολουθούμενο από το σημείο **«γραμμή ανοικτή»**.

375. Η μεταβίβαση τηλεγραφήματος θεωρείται ολοκληρωμένη μετά τη λήψη της παραπάνω επιβεβαίωσης από τον υπάλληλο που μεταβίβασε το τηλεγράφημα.

376. Εάν το τηλεγράφημα είχε κατατεθεί προς επίδοση επί τηλεγραφικού φύλλου, αναγράφεται ευθύς μετά τη μεταβίβαση η ημέρα και ώρα μεταβίβασης, το όνομα του μεταβιβάσαντα υπαλλήλου και η γραμμή από την οποία μεταβιβάστηκε.

377. Εάν κάποιο από τα δύο τηλεγραφικά Γραφεία έχει κατατεθειμένα τηλεγραφήματα προς μεταβίβαση στο άλλο, αυτά μεταβιβάζονται εναλλάξ και ένα προς ένα από το κάθε Γραφείο.

378. Εάν ο παραλαμβάνων υπάλληλος δεν δύναται να παρακολουθήσει τη μεταβίβαση, καταχωρίζοντας τη συγχρόνως από την ταινία επί του βιβλίου τηλεγραφημάτων, αρκείται στο να παρακολουθεί τη μεταβίβαση επί της ταινίας για να διαπιστώσει ότι αυτή είναι σαφής και ευανάγνωστη και να σημειώσει τα στοιχεία τα οποία οφείλει να δώσει στην επιβεβαίωση λήψης για να μπορέσει να επιδώσει αυτή αμέσως.

379. Προς αποφυγή σφαλμάτων οι επί του τηλέγραφου υπάλληλοι δικαιούνται να ζητήσουν την επανάληψη τηλεγραφήματος το οποίο μεταβίβασαν ή παρέλαβαν.

380. Καθεμιά εσφαλμένη μεταβίβαση τηλεγραφήματος βαρύνει μεν τον υπάλληλο που τη μεταβίβασε, εφόσον ζητήθηκε και έγινε η επανάληψη αυτού, και τον υπάλληλο που την παρέλαβε εφόσον αυτός αρνήθηκε την επανάληψη που του είχε ζητηθεί.

381. Αμφότεροι οι υπάλληλοι που μεταβίβασαν και παρέλαβαν ευθύνονται, εφόσον η αναφερόμενη στην παράγραφος 370 επιβεβαίωση λήψης δεν δόθηκε από τον παραλαμβάνοντα υπάλληλο και ο υπάλληλος που τη μεταβίβασε δεν τη ζήτησε. 

381. **δις**.  1. Τα τηλεγραφήματα κυκλοφορίας μεταδίδονται, κατ' αρχήν, μέσω της τηλεγραφικής συσκευής (μορσικής), με σύγχρονη αυτόματη μηχανική εγγραφή στην τηλεγραφική ταινία του αποστολέα και παραλήπτη.

	2. Κατ' εξαίρεση, επιτρέπεται η μεταβίβαση αυτών μέσω τηλεφώνου (υπηρεσιακού Omnibus) ή άλλου που καθορίζεται μελλοντικά αντί της τηλεγραφικής συσκευής, εφόσον: 

		α. αυτό δεν απαγορεύεται με υπηρεσιακή Δ/γή στο εν λόγω τμήμα.

		β. είναι αναγκαία η ταχύτερη επίδοση του εν λόγω τηλεγραφήματος, λόγω κυκλοφοριακής ανάγκης,

		γ. η μετάδοση μέσω της τηλεφωνικής γραμμής είναι ευκρινής,

		δ. συμφωνούν ως προς αυτό αμφότεροι οι υπεύθυνοι Σταθμάρχες στην ασφάλεια της κυκλοφορίας (:ref:`Βλέπε παράγραφο 12 <12>`). Εάν ο ένας από αυτούς δεν συμφωνεί, το τηλεγράφημα μεταδίδεται υποχρεωτικά και αναντίρρητα μέσω της τηλεγραφικής συσκευής. 

	3.	
		α. Κατά τη μεταβίβαση των τηλεγραφημάτων κυκλοφορίας μέσω του τηλεφώνου ισχύουν τα κάτωθι:

			- ο ενδιαφερόμενος Σταθμάρχης (αποστολέας) καλεί τον Σταθμάρχη του επόμενου σταθμού και αφού αναφέρει το επώνυμο του (τηλεφωνικώς), ζητεί από αυτόν να συμφωνήσει για την τηλεφωνική μεταβίβαση του εν λόγω τηλεγραφήματος.

			- ο αποστολέας δίδει αριθμό τηλεγραφήματος και μεταδίδει προς τον παραλήπτη το καταχωρισμένο κείμενο, στο βιβλίο κυκλοφορίας (υπόδειγμα ΟΣΕ 1035), του τηλεγραφήματος του, ευκρινώς, χωρίς συγκοπή λέξεων ή σύντμηση του κειμένου και σε ρυθμό υπαγόρευσης.

			- ο παραλήπτης αφού καταγράψει στο βιβλίο κυκλοφορίας (υπόδειγμα 1035) το κείμενο του ληφθέντος τηλεγραφήματος, έχοντας κατανοήσει αυτό πλήρως, αναφέρει το επώνυμο του και δίδει αριθμό ανταπόκρισης. 

		Εάν κάποιες λέξεις του κειμένου τηλεγραφήματος δεν είναι βάσει των προβλεπόμενων από τον Κανονισμό ή δεν είναι κατανοητές, ο παραλήπτης διακόπτει τον αποστολέα και ζητεί τη διόρθωση του λάθους.

		β. Πάσα ασυμφωνία στις εγγραφές του κειμένου ενός τηλεγραφήματος κυκλοφορίας στα βιβλία κυκλοφορίας (υπόδειγμα ΟΣΕ 1035) ανάμεσα στον αποστολέα και στον παραλήπτη, το οποίο μεταδίδεται μέσω τηλεφώνου, βαρύνει αμφότερους τους Σταθμάρχες, εκτός εάν από τη διερεύνηση εντοπίζεται η ευθύνη του ενός. 

	4. Τα τηλεγραφήματα κυκλοφορίας, τα οποία μεταδίδονται μέσω τηλεφώνου, έχουν απόλυτη προτεραιότητα επί των υπόλοιπων τηλεφωνικών συνδιαλέξεων και κατά συνέπεια απαγορεύεται η επέμβαση τρίτων κατά τη μετάδοσή τους. 

	   Επιπλέον, όταν επίκειται μετάδοση τηλεγραφήματος κυκλοφορίας τηλεφωνικώς, όσοι τυχόν χρησιμοποιούν την τηλεφωνική γραμμή κατά τη στιγμή εκείνη (εκτός από την περίπτωση μετάδοσης άλλου τηλεγραφήματος κυκλοφορίας) υποχρεούνται να κλείσουν τις συσκευές τους. 

