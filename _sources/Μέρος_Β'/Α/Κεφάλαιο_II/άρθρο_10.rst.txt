

Άρθρο 10 - Συντήρηση, αφή και χειρισμός των μόνιμων σημάτων του σταθμού
=======================================================================

96. Η μικρής κλίμακας συντήρηση, η προπαρασκευή των φανών και η αφή κάθε είδους μόνιμων σημάτων του Σταθμού εκτελείται από τους Κλειδούχους υπό την επίβλεψη του επικεφαλής των ελιγμών υπαλλήλου ή υπό την επίβλεψη του Σταθμάρχη.

97. Οι υπάλληλοι αυτοί οφείλουν να επιθεωρούν τουλάχιστον μία φορά την ημέρα τα σήματα του Σταθμού και κυρίως τα εξωτερικά σήματα κάλυψης, δηλαδή τα σήματα προσανατολισμού, προειδοποίησης και στάθμευσης και να βεβαιώνονται ότι εκτελέστηκε ο καθαρισμός αυτών και η προετοιμασία της αφής για τη νύχτα.

98. Οι Κλειδούχοι οφείλουν τουλάχιστον μία φορά την εβδομάδα να λιπαίνουν τα όργανα των εξ αποστάσεως χειριζόμενων σημάτων, δηλαδή την τροχαλία, τον άξονα στροφής κτλ. 

99. Οφείλουν, επιπρόσθετα, κατά την καθημερινή μετάβαση τους για τον καθαρισμό και ετοιμασία του φωτισμού των σημάτων αυτών να επιθεωρούν τα σύρματα μετάδοσης και να απομακρύνουν τυχόν χώματα, λίθους, χιόνια ή κρύσταλλα πάγου και άλλα εμπόδια τα οποία δύνανται να εμποδίζουν τον χειρισμό του σήματος.

100. Ο χειρισμός των σημάτων εξ αποστάσεως πρέπει να γίνεται ομαλά έτσι ώστε να αποφεύγεται η απότομη τάση των συρμάτων η οποία δύναται να προκαλέσει εμπλοκή αυτών και επιβλαβείς κραδασμούς της στήλης του σήματος. 

  Ειδικότερα, κατά το κλείσιμο των σημάτων αυτών, το χειριστήριο δεν πρέπει να αφήνεται ελεύθερο, καθότι η πτώση του αντίβαρου και η απότομη στροφή του σήματος δύναται να προκαλέσει το σβήσιμο του φανού του σήματος ή και ζημιά στα εύθραυστα μέρη αυτού.

