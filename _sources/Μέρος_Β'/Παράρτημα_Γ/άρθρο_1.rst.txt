Άρθρο 1 - Διατάξεις που διέπουν την κυκλοφορία εντός ανακαινιζόμενου τμήματος γραμμής.
#########################################################################################

1.	Κατ' εφαρμογή του άρθρου 8, του παραρτήματος Β, Κεφ.XI του παρόντος Κανονισμού για την κυκλοφορία εντός ανακαινιζόμενων τμημάτων γραμμής ισχύουν οι ακόλουθες ειδικές διατάξεις:

2.	Οι περιπτώσεις εφαρμογής των διατάξεων της παρούσας, αγγέλλονται μέσω εγκυκλίου της εκάστοτε αρμόδιας Διεύθυνσης για τη συντήρηση της γραμμής ή της ηλεκτροκίνησης.

3.	
	**α.** Στις περιπτώσεις αυτές και για το χρονικό διάστημα κατά το οποίο εφαρμόζονται οι διατάξεις της παρούσας, διακόπτεται η κανονική κυκλοφορία επί τμήματος της γραμμής, τα οποίο ορίζεται σύμφωνα με τα κατωτέρω στην παράγρ. 4β, επιτρέπεται δε να κινούνται μόνο οι προβλεπόμενοι συρμοί που προβλέπονται μέσω της παρούσας.

	**β.**	Το τμήμα αυτό της γραμμής θεωρείται για το χρονικό αυτό διάστημα εργοτάξιο και αναφέρεται στο παρόν ως **«Εργοτάξιο»**.

	**γ.**	Το χρονικό διάστημα του εικοσιτετραώρου κατά το οποίο επιτρέπεται, κατ' ανώτατο όριο, να διακοπεί στο εργοτάξιο η κανονική κυκλοφορία, ορίζεται μέσω της εγκυκλίου κατά την παράγρ. 2.

4.
	**α.** Το εργοτάξιο αυτό περιλαμβάνεται μεταξύ δύο σταθμών εκ των οποίων ο ένας ονομάζεται **«σταθμός Βάσης»** και ο έτερος **«σταθμός Τέρματος»**. Οι σταθμοί δε οι συμπεριλαμβανόμενοι μεταξύ των δύο αυτών σταθμών καλούνται «Ενδιάμεσοι σταθμοί».

	**β.** Τον σταθμό Βάσης και τον σταθμό Τέρματος καθορίζει η Εγκύκλιος κατά την Παράγραφο 2.

5.	Τα εντός του εργοταξίου κινούμενα τροχήλατα (οχήματα έλκοντα ή ελκόμενα και μηχανήματα) κατά τις διατάξεις της παρούσας κυκλοφορούν μεμονωμένα ή συγκεντρωμένα σε μία ή περισσότερες ομάδες, η καθεμία των οποίων εκκινεί από έναν οποιονδήποτε σταθμό του εργοταξίου (βάσης, ενδιάμεσου ή τέρματος). Η καθεμιά ομάδα ονομάζεται «συρμοσειρά», ενώ καθένα κινούμενο τμήμα, ανεξαρτήτως των άλλων και με την ίδια δύναμη (αποτελούμενο από ένα ή περισσότερα του ενός ενωμένα τροχήλατα) ονομάζεται **«συρμός»**.


6.
	**α.** Οι κυκλοφορούντες συρμοί στο εργοτάξιο αριθμούνται με τα στοιχεία Ε1, Ε2, Ε3….. κτλ..Η αρίθμηση Ε1,Ε2,Ε3….. υποδηλώνει τη σειρά με την οποία οι συρμοί διαδέχονται ο ένας τον άλλο, ξεκινώντας από τον συρμό, τον πλέον απομακρυσμένο από τον σταθμό βάσης, και καταλήγοντας προς τον πλησιέστερο προς αυτόν, ανεξαρτήτως της φοράς κίνησης, όπως καταδεικνύουν τα κατωτέρω σχήματα.
 
	.. figure:: images/annexc.png                                               
	 	  :scale: 50 %                                                         
	 	  :class: center

	**β.** Μεταβολή της σειράς αυτής των συρμών σε οποιοδήποτε στάδιο της διακοπής κυκλοφορίας (δηλαδή από την εκκίνηση μέχρι και την επιστροφή τους στους καθορισμένους για αυτό σταθμούς) απαγορεύεται απολύτως. Αποκλείεται επομένως η διασταύρωση, υπέρβαση συρμοσειρών ή συρμών στους ενδιάμεσους σταθμούς.

7.
	**α.** Σε έκαστο συρμό ένας υπάλληλος εκτελεί τα κατά τον Κ.Κ. καθήκοντα Προϊσταμένου αμαξοστοιχίας, σε συνδυασμό με τα θεσπιζόμενα με βάση την παρούσα.

	**β.** Με την άφιξη των συρμοσειρών ή των συρμών στην καθορισμένη θέση στο εργοτάξιο για την εργασία τους, το προσωπικό τους τίθεται υπό τις διαταγές του επί τόπου των έργων αρμοδίου υπαλλήλου της Υπ. Γραμμής, ο οποίος έχει το γενικό πρόσταγμα των μετακινήσεων όλων των συρμών στην περιοχή της δικαιοδοσίας του.

8.	Έκαστος συρμός πρέπει να έχει τα κανονισμένα εφόδια. Σημειώνεται δε ειδικότερα ότι πρέπει απαραιτήτως να έχει τηλέφωνο ή ραδιοτηλέφωνο.

9.	Επίσης, έκαστος συρμός θα πρέπει να φέρει, επί ορθογώνιας πινακίδας (όχι μικρότερων διαστάσεων των 40X30 εκ.) που θα αναρτάται σε έκαστο άκρο (κεφαλή-ουρά), το στοιχείο αρίθμησής του κατά την παράγρ. 6α.

10.	

	**α.** Για την παροχή πληροφοριών, οδηγιών και εντολών από τους σταθμούς του εργοταξίου, προς το προσωπικό των συρμών ή της συρμοσειράς χρησιμοποιείται ειδικό δελτίο υπόδειγμα 1001.
	
	**β.** Τον τύπο του δελτίου και τις πάγιες ενδείξεις επί αυτού καθορίζει η αρμόδια Διεύθυνση Περιφέρειας.

	**γ.** Το δελτίο αυτό δίδεται στο προσωπικό των συρμών με την εγγραφή σχετικής παρατήρησης στο φύλλο πορείας.

11.	

	**α.** Ο **σταθμός βάσης** καθορίζει καθημερινά σε συνεννόηση και με τους υπόλοιπους σταθμούς του εργοταξίου την αρίθμηση κατά την παράγρ. 6 και το πρόγραμμα των κινήσεων έκαστης συρμοσειράς ή συρμού, προ της αναχώρησής τους από τον σταθμό αφετηρίας τους.

	**β.** Οι χρήσιμες πληροφορίες και εντολές προς εκτέλεση του προγράμματος αυτού δίδονται στους Προϊσταμένους των συρμών και στους Μηχανοδηγούς αυτών, μέσω του ειδικού δελτίου υπόδ. 1001 για το οποίο αναφέρεται στην παράγρ. 10.

12.

	**α.** Η διακοπή της κανονικής κυκλοφορίας αγγέλλεται καθημερινά από τον σταθμό βάσης κατά τμήματα του εργοταξίου διαδεχόμενα το ένα το άλλο κατά γεωγραφική σειρά, από τα οποία έκαστο καλύπτει τουλάχιστο την απόσταση η οποία περιλαμβάνεται μεταξύ δύο διαδοχικών σταθμών. Η αναγγελία καθεμιάς διακοπής γίνεται μέσω τηλεγραφήματος του σταθμού βάσης απευθυνόμενου προς όλους τους σταθμούς του εργοταξίου, και επιπλέον προς τους εκατέρωθεν του εργοταξίου δύο πλησιέστερους πρωτεύοντες σταθμούς, καθώς και προς τον Ρυθμιστή Κίνησης (εφόσον το εν λόγω τμήμα γραμμής υπόκειται σε κεντρική ρύθμιση).
	
	**β.** Ο σταθμός τέρματος και οι ενδιάμεσοι σταθμοί του εργοταξίου, οφείλουν να κοινοποιήσουν στον σταθμό βάσης τη λήψη αυτού του τηλεγραφήματος και (εφόσον πράγματι έχει διακοπεί η κυκλοφορία) να βεβαιώσουν αυτόν περί της πραγματοποίησης της διακοπής στο εν λόγω τμήμα εργοταξίου.

13.	
	
	**α.** Ο σταθμός βάσης αφού βεβαιωθεί ότι επί του εν λόγω τμήματος του εργοταξίου έχει διακοπεί πάσα κυκλοφορία, παρέχει τηλεγραφικά την άδεια στους ενδιαφερόμενους σταθμούς του εργοταξίου να αποστείλει έκαστος τη συρμοσειρά του ή τον συρμό εντός του **υπό διακοπή κυκλοφορίας τμήματος**. Υπό την ίδια προϋπόθεση (διακοπής κυκλοφορίας) αποστέλλεται και η/ο εκκινούσα/εκκινών από τον σταθμό βάσης συρμοσειρά ή συρμός.
	
	**β.** Όταν επί κάποιου τμήματος του εργοταξίου πρόκειται να κυκλοφορήσουν κατ' αντίθετη κατεύθυνση δύο συρμοσειρές (ή συρμοί), διατάσσεται να σταθμεύσουν προ καθορισμένου σημείου του εργοταξίου για καθεμία (καθέναν) από αυτές/ούς, το οποίο επισημαίνεται μέσω ειδικής πινακίδας, η οποία αποτελείται από έναν δίσκο χρώματος λευκού με ερυθρό περίγραμμα, που αναγράφει την λέξη SΤΟΡ (η μορφή της πινακίδας διαφαίνεται στο παράρτημα της παρούσας). Πριν από καθεμιά πινακίδα τοποθετούνται ανά μία ηλεκτρικός φανός σε κατάλληλη βάση παρέχοντας αναλάμπον πορτοκαλί φως, ως προειδοποιητικό σήμα της πινακίδας στάθμευσης. Οι πινακίδες και οι φανοί τοποθετούνται με μέριμνα του υπαλλήλου γραμμής που επιβλέπει τα έργα σε αποστάσεις:
		
		-	100 μ. τουλάχιστον μεταξύ των δύο πινακίδων και
		
		-	100 μ. τουλάχιστον μεταξύ της πινακίδας και του ηλεκτρικού φανού προ αυτής.
	
	Οι πινακίδες και οι φανοί αφαιρούνται με μέριμνα του επιβλέποντα τα έργα αμέσως όταν οι αντιθέτως κινούμενοι συρμοί ή συρμοσειρές σταθμεύσουν στα καθορισμένα σημεία.

14.	

	**α.** Κατά την κίνηση της συρμοσειράς, έκαστος συρμός της ακολουθεί τον προπορευόμενο σε «απόσταση όρασης», δηλαδή κινείται με ελαττωμένη ταχύτητα τέτοια, έτσι ώστε να δύναται **σε κάθε περίπτωση και υπό οποιεσδήποτε συνθήκες** να σταθμεύσει εγκαίρως προ αυτού, είτε αυτός βρίσκεται εν κινήσει είτε έχει σταθμεύσει.

	**β.** Η ταχύτητα της πορείας καθενός κινούμενου συρμού εντός του εργοταξίου δεν επιτρέπεται να υπερβεί τα 30 χλμ./ώρα.

	**γ.** Κατά την προσέγγιση συρμοσειρών (ή συρμών) που βαίνουν αντίθετα προς τις αντίστοιχες πινακίδες στάθμευσής τους (παρ. 13 β), η ταχύτητα αυτών θα μειώνεται σε αυτή του **βήματος πεζού** μέχρι την πλήρη στάθμευση προ της πινακίδας.

15.	

	**α.** Κατά την αναχώρηση ή διέλευση συρμοσειράς ή μεμονωμένου συρμού από ενδιάμεσο εν ενεργεία σταθμό, έχουν εφαρμογή οι διατάξεις του άρθρου 98 περί ελεύθερης γραμμής, καθώς και οι διατάξεις του άρθρου 1, παραρτήματος Α, Κεφ. XI του παρόντος ΚΚ.

	**β.** Η εκκίνηση έκαστης συρμοσειράς (ή συρμού) από τον ενδιάμεσο ή σταθμό τέρματος ο οποίος την αποστέλλει θα γνωστοποιείται και στον σταθμό βάσης.

16.	Οι κινήσεις εργασίας των συρμών έκαστης συρμοσειράς, η οποία συναντά άλλη που βαίνει αντίθετα (παράγρ. 13β) εντός του εργοταξίου, θα αρχίζουν αφού οι Προϊστάμενοι των επί κεφαλής συρμών συνεννοηθούν μεταξύ τους καθώς επίσης και με τον υπάλληλο γραμμής που επιβλέπει τα έργα.

17.	

	**α.** Μετά το πέρας της ημερήσιας εργασίας, οι συρμοί επιστρέφουν στους καθορισμένους, βάσει του προγράμματος κατά την παράγρ. 11α, σταθμούς (βάσης, τέρματος ή ενδιάμεσους), τηρώντας τις διατάξεις των παραγρ. 6β, 14α, 14β, και 15α.

	**β.** Ο σταθμός τέρματος και οι ενδιάμεσοι σταθμοί, στους οποίους επέστρεψαν κατά τα ανωτέρω οι συρμοσειρές ή οι μεμονωμένοι συρμοί, αγγέλλουν μέσω τηλεγραφήματός τους προς τον σταθμό βάσης, την άφιξη και ασφαλή εναπόθεσή τους σε παρακαμπτήριες γραμμές.

18.	

	**α.** Ο σταθμός βάσης αφού 

		α) βεβαιωθεί ότι επέστρεψαν και στάθμευσαν (στον σταθμό του ή στο σταθμό τέρματος ή στους ενδιαμέσους σταθμούς) όλοι οι κινηθέντες συρμοί στο εργοτάξιο και 

		β) λάβει επιβεβαίωση του επικεφαλής των έργων του εργοταξίου ότι έχει αποκατασταθεί η γραμμή σε κατάσταση κανονικής κυκλοφορίας, 

	αναγγέλει τη λήξη της διακοπής κυκλοφορίας και την επάνοδο του τμήματος γραμμής, που αποτέλεσε το εργοτάξιο, στην κατά τον παρόντα κανονισμό κανονική κυκλοφορία.
	
	**β.** Η αναγγελία αυτή γίνεται μέσω τηλεγραφήματος, το οποίο απευθύνεται προς τους σταθμούς, στους οποίους έχει γίνει αναγγελία για τη διακοπή της κυκλοφορίας (παράγρ. 12α).

19.	Αν μέχρι το πέρας του χρονικού διαστήματος, κατά το οποίο δύναται να διακοπεί η κυκλοφορία (παράγρ. 3γ), ο σταθμός βάσης δεν μπόρεσε, για οποιονδήποτε λόγο (επειδή δεν πληρούνταν οι απαιτούμενες προϋποθέσεις), να αναγγείλει τη λήξη της διακοπής κυκλοφορίας, οφείλει να λάβει ιδιαίτερα μέτρα φροντίδας για να αποτραπεί η εκ παρανόησης είσοδος αμαξ/χίας στο εργοτάξιο. Για αυτό, οφείλει να κοινοποιήσει αμέσως μέσω τηλεγραφήματος στον σταθμό τέρματος και στους εκατέρωθεν του εργοταξίου δύο πρωτεύοντες σταθμούς ότι καθυστερεί η λήξη της διακοπής κυκλοφορίας και να παρέχει κάθε δυνατή πληροφορία επί της περαιτέρω πιθανής εξέλιξης (βλέπε και παράγρ. 24β).

20.	Τονίζεται ότι ο βασικός κανόνας ο οποίος κατοχυρώνει την ασφάλεια της κυκλοφορίας σύμφωνα με την παρούσα και αποτρέπει ατύχημα είναι:

	**η υποχρέωση αυτού που οδηγεί καθέναν κινούμενο συρμό να προσέχει ώστε, ελαττώνοντας όσο χρειάζεται την ταχύτητα, να σταθμεύσει εγκαίρως πριν από προπορευόμενο συρμό και πινακίδα στάθμευσης, τοποθετημένης επί τόπου των έργων**.

21. Ιδιαίτερη προσοχή θα πρέπει να δίδεται στην περίπτωση κατά την οποία μετά την άφιξη συρμοσειράς (ή συρμού) στον τόπο της εργασίας χρειάζεται να κινηθεί συρμός με αντίθετη κατεύθυνση προς την κατεύθυνση προόδου του μετώπου εργασίας κατά την εν λόγω ημέρα. Η κίνηση αυτή επιτρέπεται να αρχίσει μόνο αφού καταστεί βέβαιο, ότι στο τμήμα το οποίο θα διανύσει ο συρμός αυτός δεν κινείται με αντίθετη κατεύθυνση άλλος συρμός ούτε πρόκειται να κινηθεί μέχρις ότου ο υπό κίνηση συρμός φθάσει στο προσδορισμένο σημείο στάθμευσης και σταθμεύσει εκεί.

  Την υποχρέωση και ευθύνη για την τήρηση αυτού του κανόνα έχουν και ο **Προϊστάμενος και ο Μηχανοδηγός του υπό κίνηση συρμού**.

22. Αν κάποια ημέρα ματαιωθεί για οποιονδήποτε λόγο η προγραμματισμένη διακοπή της κυκλοφορίας σύμφωνα με την εγκύκλιο της παραγρ. 2 και έτσι ματαιωθεί η κυκλοφορία σύμφωνα με τις διατάξεις της παρούσας, εκδίδεται περί αυτού εγκύκλιος της Κεντρικής Υπηρεσίας της Κυκλοφορίας ή του σταθμού Βάσης με βάση την οποία το εργοτάξιο είναι την ημέρα αυτή ελεύθερο για την κυκλοφορία αμαξοστοιχιών κατά τα προβλεπόμενα στον παρόντα κανονισμό.

23.	
	
	**α.** Αν μετά την έναρξη του χρονικού διαστήματος, κατά το οποίο δύναται να διακοπεί η κυκλοφορία (παράγρ 3γ), υπάρξει στον σταθμό βάσης ή στον σταθμό τέρματος αμαξοστοιχία κυκλοφορούσα κανονικά βάσει του Κανονισμού Κυκλοφορίας και διαταχθεί από τον Σταθμάρχη να προχωρήσει εντός του εργοταξίου, θα προχωρήσει μόνο κατόπιν επίδοσης υποδείγματος 1001 του σταθμού βάσης, το οποίο θα επιβεβαιώνει ότι το εργοτάξιο είναι ελεύθερο για την κανονική κυκλοφορία. Αυτό θα συμβεί ανεξαρτήτως του εάν έχει εκδοθεί την ημέρα αυτή η εγκύκλιος περί αναστολής της διακοπής της παραγρ. 22. Τη φροντίδα δε και την ευθύνη για την τήρηση της διατύπωσης αυτής έχουν και ο Προϊστάμενος και ο Μηχανοδηγός της αμαξ/χίας.

	**β.** Η ίδια διατύπωση εφαρμόζεται και σε περίπτωση εμφάνισης αμαξ/χίας στον σταθμό βάσης μέχρι και μια ώρας μετά το κανονικό πέρας της διακοπής της κυκλοφορίας (παράγρ. 3γ).

24.	
	
	**α.**	Ανεξαρτήτως της διατύπωσης της προηγούμενης παραγρ. 23α και β, καθεμία αμαξ/χία κυκλοφορούσα καθημερινά κανονικά βάσει του Κανονισμού Κυκλοφορίας και Ελιγμών η οποία πρόκειται να διέλθει το ορισθέν τμήμα της παραγρ. 4, θα σταθμεύσει υποχρεωτικά πριν την είσοδό της στο τμήμα, στον σταθμό βάσης ή στον σταθμό τέρματος, προς επίδοση υποδ. 1036 για τις ισχύουσες βραδυπορίες εντός του τμήματος λόγω των εκτελούμενων έργων για την ημέρα αυτή.


	**Πινακίδα στάθμευσης συρμού εργοταξίου ανακαίνισης γραμμής**

	.. figure:: images/annexc-stop.png                                               
		 	  :scale: 50 %                                                         
		 	  :class: center

	Δίσκος χρώματος λευκού με ερυθρό περίγραμμα αναγράφοντας στο κέντρο τη λέξη SΤΟΡ.


	**β.**	Η παραπάνω διατύπωση θα εφαρμόζεται γενικώς καθ' όλη την περίοδο της ανακαίνισης του εν λόγω τμήματος μέχρις ότου αναγγελθεί η άρση της, μέσω εγκυκλίου της εκάστοτε αρμόδιας Διεύθυνσης για τη συντήρηση της γραμμής ή της Ηλεκτροκίνησης.

