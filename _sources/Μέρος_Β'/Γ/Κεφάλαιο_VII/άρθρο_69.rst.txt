

Άρθρο 69 - Υπολογισμός αναγκαίων μεγεθών της πέδης. Ευθύνες και διαδικασίες
===========================================================================

696. Το ελάχιστο αναγκαίο ποσοστό πέδησης καθεμιάς αμαξοστοιχίας καθώς και η κατηγορία πέδησης δίδεται στην επικεφαλίδα του δρομολογίου της.

697. Η ευθύνη για την τήρηση των κανόνων της τεχνικής και των διεθνών κανονισμών σε ότι αφορά την πέδηση των αμαξοστοιχιών, τις ρυθμίσεις της και τον υπολογισμό της ισχύος της, βαρύνει τις Σιδηροδρομικές Επιχειρήσεις.

698. Ο υπολογισμός του διατιθέμενου ποσοστού πέδησης για την προβλεπόμενη από το δρομολόγιο κατηγορία πέδης, καθώς και η λειτουργική ετοιμότητα των οργάνων πέδησης της αμαξοστοιχίας προσδιορίζεται μέσω κατάλληλης δοκιμής που διεξάγεται καταρχάς στον αρχικό σταθμό καθώς και σε όποιον σταθμό η αμαξοστοιχία μετέβαλε τη σύνθεση της, την κινητήρια μονάδα της, το εν χρήσει χειριστήριο πέδης ή άλλαξε τη φορά πορείας της. Η δοκιμή αυτή διεξάγεται με ευθύνη της Σιδηροδρομικής Επιχείρησης.

700. Όταν το προσωπικό της Σιδηροδρομικής Επιχείρησης διαπιστώσει στον αρχικό ή ενδιάμεσο σταθμό ότι το διατιθέμενο ποσοστό πέδησης υπολείπεται του αναγραφόμενου στο δρομολόγιο, τότε ο Μηχανοδηγός οφείλει να το ανακοινώσει τηλεγραφικά στο Σταθμάρχη ή Κεντρικό Χειριστή, δίδοντας και το επιτυγχανόμενο ποσοστό πέδησης και την κατηγορία πέδης. Εάν η διαπίστωση της ανεπάρκειας ποσοστού πέδησης προκύψει κατά την πορεία, η αμαξοστοιχία δύναται να συνεχίσει την πορεία της μέχρι να αφιχθεί σε σταθμό εν υπηρεσία, μειώνοντας κατάλληλα την ταχύτητα αναλόγως του διατιθέμενου ποσοστού πέδησης, με βάση οδηγία που εκδίδει η Σιδηροδρομική Επιχείρηση. Αφού έχει αφιχθεί η αμαξοστοιχία στον επόμενο εν υπηρεσία σταθμό, η αμαξοστοιχία ζητεί οδηγίες.

701. Στις περιπτώσεις που,

	- η αμαξοστοιχία ορίζεται πως στα επόμενα τμήματα που θα διανύσει θα κυκλοφορεί με χρήση του συστήματος προστασίας ETCS και το επιτροχιο σύστημα ETCS βρίσκεται εκτός λειτουργίας ή

	- η αμαξοστοιχία ορίζεται πως θα κυκλοφορεί χωρίς χρήση του συστήματος προστασίας ETCS, 

   τότε: 

	Ο Σταθμάρχης ή Κεντρικός Χειριστής επιδίδει Δελτίο Περιορισμού Ταχύτητας στο οποίο αναγράφονται οι επιτρεπόμενες ταχύτητες σε κάθε τμήμα γραμμής που θα διανύσει η αμαξοστοιχία, όπως αυτές προκύπτουν από τους Πίνακες πέδησης, βάσει της χαρακτηριστικής κατωφέρειας που δίδεται για τα τμήματα αυτά και του διατιθέμενου ποσοστού πέδησης της αμαξοστοιχίας. 
