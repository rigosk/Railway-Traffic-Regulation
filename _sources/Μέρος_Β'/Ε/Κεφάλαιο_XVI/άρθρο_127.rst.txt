
Άρθρο 127 - Αμαξοστοιχία που ακινητεί στην ανοικτή γραμμή. Βοήθεια 
==================================================================

1270. Όταν μία αμαξοστοιχία αδυνατεί να συνεχίσει την πορεία της μέχρι τον επόμενο σταθμό Β([#ref1]_), οι δυνατότητες απελευθέρωσης της ανοικτής γραμμής είναι οι εξής : 

	α. με οπισθοδρόμηση ολόκληρης της αμαξοστοιχίας στον πίσω Σταθμό Α, 

	β. με μεταφορά της σύνθεσης σε δύο τμήματα στον επόμενο (εμπρός) Σταθμό με τη μηχανή της αμαξοστοιχίας, 

	γ. με διάθεση μηχανής βοήθειας. 


   Μόλις σταθμεύσει η αμαξοστοιχία, ο Μηχανοδηγός ή ο Προϊστάμενος αμαξοστοιχίας εφόσον υπάρχει, ύστερα από συνεννόηση με τον Μηχανοδηγό, επικοινωνεί και συνεννοείται με τους εκατέρωθεν Σταθμούς για εκλογή της πιο ευνοϊκής([#ref2]_) λύσης απελευθέρωσης της ανοικτής γραμμής. 

   Στη συνέχεια, κατά περίπτωση, ακολουθούνται οι διαδικασίες των επόμενων παραγράφων. 

.. _1271:

1271. **Οπισθοδρόμηση στον πίσω Σταθμό Α**

	**α.** Μοναδικός αρμόδιος να επιτρέψει την οπισθοδρόμηση (μέχρι του Σταθμού του και μόνο) είναι ο Σταθμάρχης του πίσω Σταθμού Α, αφού βεβαιωθεί ότι το τμήμα, μέσα στο οποίο θα κινηθεί αμαξοστοιχία, είναι και θα παραμείνει ελεύθερο από κάθε άλλη κυκλοφορία μέχρι και του Σταθμού του. Παίρνει τα κατάλληλα μέτρα στάθμευσης των αμαξοστοιχιών που κατευθύνονται προς την ακινητούσα αμαξοστοιχία μέχρι την άφιξή της. Στη συνέχεια, αφού βεβαιωθεί ότι καμιά άλλη αμαξοστοιχία δεν έχει σταλεί προς την κατεύθυνση της αμαξοστοιχίας που θα οπισθοδρομήσει και αφού ενημερώσει σχετικά τον εμπρός Σταθμό Β, απευθύνει έγκριση οπισθοδρόμησης προς τον Μηχανοδηγό ή τον Προϊστάμενο της αμαξοστοιχίας, τηλεφωνικά ή με το ραδιοτηλέφωνο. Η έγκριση καταγράφεται στο Φύλλο Πορείας από τον Μηχανοδηγό ή τον Προϊστάμενο της αμαξοστοιχίας, με τον αριθμό τηλεγραφικής μετάδοσής της. 

	**β.** Κατά την οπισθοδρόμηση η αμαξοστοιχία πρέπει να κινείται αργά, με τρόπο ώστε να μπορεί να σταματήσει σε κάθε στιγμή. Η ταχύτητα οπισθοδρόμησης πάντως δεν επιτρέπεται να υπερβεί τα 10 χλμ./ώρα. Αν όμως επί κεφαλής όχημα είναι κινητήριο σε λειτουργία ή κατευθυντήριο όχημα είναι συνδεόμενο με τηλεχειρισμό με την πίσω κινητήρια μονάδα, τότε η ταχύτητα οπισθοδρόμησης επιτρέπεται να φθάσει μέχρι τα 20 χλμ./ώρα. Η κίνηση οπισθοδρόμησης διευθύνεται από υπάλληλο που βρίσκεται στο πρώτο – κατά τη φορά της κίνησης – όχημα της σύνθεσης, με επανάληψη, αν χρειάζεται, των σημάτων του προς τον Μηχανοδηγό από ενδιάμεσους υπαλλήλους στη σύνθεση, όπως αναλυτικότερα εκτίθεται στο άρθρο 74, παράγραφο 777 μέχρι 780.




	**γ.** Κατά την προσέγγιση σε Ισόπεδη Διάβαση (Ι.Δ) που δεν φυλάσσονται από υπάλληλο, η αμαξοστοιχία πρέπει να σταθμεύσει προ αυτών και να συνεχίσει την πορεία της μετά την εξασφάλιση της Ισόπεδης Διάβασης (Ι.Δ) από το προσωπικό της αμαξοστοιχίας. 

	**δ.** Το τμήμα γραμμής μεταξύ Σταθμών «Πίσω» Α και «Εμπρός» Β αποδεσμεύεται και αποδίδεται στην κανονική κυκλοφορία μετά την άφιξη της αμαξοστοιχίας που οπισθοδρόμησε στον Σταθμό «Πίσω» και τη μετάδοση του τηλεγραφήματος:

	.. admonition:: Κείμενο Τηλεγραφήματος

	    Α προς Β: Αμαξ. … έχει αφιχθεί με οπισθοδρόμηση. 

	**ε.** Οι διατάξεις των εδαφίων α, β, γ ισχύουν και στην περίπτωση που η οπισθοδρόμηση της αμαξοστοιχίας δεν συνεχίζεται μέχρι τον πίσω Σταθμό αλλά διακόπτεται σε κάποιο ενδιάμεσο σημείο (μεταξύ των Σταθμών Α και Β), από το οποίο η αμαξοστοιχία μπορεί να επαναλάβει την πορεία της προς τον Σταθμό Β. 

	**στ.** Οι παραπάνω διατάξεις (εδάφια α μέχρι ε) καλύπτουν τόσο τις περιπτώσεις οπισθοδρόμησης σε μονή γραμμή με ή χωρίς φωτεινή σηματοδότηση, όσο και σε διπλή γραμμή με ή χωρίς φωτεινή σηματοδότηση. 

	**ζ.** Σε τηλεδιοικούμενα τμήματα μονής γραμμής, η έγκριση οπισθοδρόμησης (εδάφιο α), όταν ο πίσω Σταθμός τηλεδιοικείται από το Κέντρο Ελέγχου Κυκλοφορίας, δίδεται από το Κέντρο Ελέγχου Κυκλοφορίας (ΚΕΚ), ο οποίος διευθετεί τη διαδρομή υποδοχής στο σταθμό, λαμβάνει τα απαιτούμενα μέτρα προς αποφυγή πρόκλησης τεχνικής ανωμαλίας στο σύστημα σηματοδότησης και μεριμνά για την τεχνητή απελευθέρωση του κατειλημμένου τμήματος αποκλεισμού μετά τη βεβαίωση άφιξης της αμαξοστοιχίας στον πίσω Σταθμό, την οποία επιδίδει ο Μηχανοδηγός της μόλις σταθμεύσει η αμαξοστοιχία μέσα στο σταθμό, πίσω από το φωτόσημα εξόδου. 

1272. **Τμηματική μεταφορά στον επόμενο Σταθμό**

	**α.** Για τη τμηματική μεταφορά ενός τμήματος (1ου) της σύνθεσης με την επί κεφαλής μηχανή της αμαξοστοιχίας πρέπει να ενημερωθεί πριν αρχίσει η κίνηση, ο επόμενος Σταθμός (Σταθμός Εμπρός). 

	**β.** Ο ορισμένος από την σιδηροδρομική επιχείρηση υπάλληλος του πληρώματος αμαξοστοιχίας φροντίζει για την ακινητοποίηση του τμήματος που αποκόπηκε, με σύσφιξη των χειρόφρενων. 

	**γ.** Για την κάλυψη του τμήματος που αποκόπηκε (2ο τμήμα) ισχύουν σε αναλογία οι διατάξεις της παραγράφου 1237 σημείο β. 

	**δ.** Εάν διατίθεται συνοδός αμαξοστοιχίας, ο ορισμένος από την σιδηροδρομική επιχείρηση υπάλληλος του πληρώματος αμαξοστοιχίας του αναθέτει τη φύλαξη του 2ου τμήματος, αλλιώς παραμένει ο ίδιος επί τόπου, εάν πρόκειται για σύνθεση με επιβάτες ή εάν το τμήμα γραμμής στο οποίο αποκόπηκε το 2ο τμήμα έχει κλίση άνω των 17‰. 

		- Τα σήματα ουράς παραμένουν στο 2ο τμήμα. 

		- Σε γραμμές εξοπλισμένες με σύστημα ανίχνευσης ακεραιότητας με μαγνήτη ουράς, ο μαγνήτης πρέπει να αφαιρείται αμέσως από την ουρά της σύνθεσης και να φυλάσσεται από τον ορισμένο από την σιδηροδρομική επιχείρηση υπάλληλο του πληρώματος αμαξοστοιχίας, ο μαγνήτης θα επανατοποθετείται στην ουρά της σύνθεσης μόνο μετά την επανασύνδεσή της στο Σταθμό μετάβασης των τμημάτων, προκειμένου η αμαξοστοιχία να συνεχίσει από εκεί την περαιτέρω πορεία της. 

	**ε.** Για τη μεταφορά του 2ου τμήματος, ο ορισμένος από την σιδηροδρομική επιχείρηση υπάλληλος του πληρώματος αμαξοστοιχίας συντάσσει την προβλεπόμενη στην παράγραφο 1273 **αίτηση βοήθειας**, την οποία παραδίδει στον Μηχανοδηγό της αμαξοστοιχίας προς επίδοση στο σταθμό «Εμπρός». Με τη λήψη της αίτησης αυτής, ο «Εμπρός» Σταθμός μπορεί να αποστείλει προς το σημείο παραμονής του 2ου τμήματος τη μηχανή που μετέφερε το 1ο τμήμα, αφού πρώτα την αναγγείλει στον «Πίσω» Σταθμό. Στον Μηχανοδηγό επιδίδεται Δελτίο Πορείας Εν Όψει (ΠΕΟ), υπόδειγμα 1306. 

	**στ.** Το τμήμα γραμμής μεταξύ των εκατέρωθεν Σταθμών Α, Β αποδεσμεύεται και αποδίδεται στην κανονική κυκλοφορία μετά τη διαπίστωση του Σταθμάρχη «Εμπρός» ότι το 2ο τμήμα έφτασε ακέραιο και την επιστροφή του υποδείγματος Δελτίο Πορείας Εν Όψει (ΠΕΟ) από τον Μηχανοδηγό. Στο σταθμό «Πίσω» μεταδίδεται τότε το τηλεγράφημα:

	.. admonition:: Κείμενο Τηλεγραφήματος
	    
	    Β προς Α, Αμαξ. ………………… μεταφέρθηκε τμηματικά στο σταθμό ακέραιη. 

.. _1273:

1273. **Αίτηση για χορήγηση μηχανής βοήθειας** 

	**α.** Όταν αποφασιστεί ότι πρέπει να διατεθεί μηχανή βοήθειας κατά τη συνεννόηση του Μηχανοδηγού ή του Προϊσταμένου αμαξοστοιχίας με τους εκατέρωθεν Σταθμούς (παράγραφος 1270), ο ορισμένος από την σιδηροδρομική επιχείρηση υπάλληλος του πληρώματος αμαξοστοιχίας συντάσσει έγγραφη αίτηση βοήθειας. Αίτηση βοήθειας συντάσσει οπωσδήποτε και όταν πρέπει να αποκοπεί τμήμα σύνθεσης στην ανοικτή γραμμή, έστω και αν δεν είναι αναγκαία μηχανή βοήθειας (όπως στην παράγραφο 1272).([#ref3]_) 

	**β.** Η κατεύθυνση «Εμπρός» ή «Πίσω» από την οποία θα σταλεί η μηχανή βοήθειας στο σημείο της ακινητοποιημένης αμαξοστοιχίας ή τμήματός της καθορίζεται με κριτήρια:  

		- τη δυνατότητα και ευχέρεια διάθεσης, το ταχύτερο, της μηχανής από τη μια ή την άλλη κατεύθυνση, 

		- τυχόν ειδικές περιστάσεις όπως π.χ. όχημα ουράς με βλάβη που εμποδίζει την ώθηση ή την έλξη, βλάβη οργάνων έλξης της μηχανής κτλ. 

	**γ.** Η μηχανή βοήθειας μπορεί να είναι, είτε μια μηχανή εφεδρείας, είτε μηχανή άλλης αμαξοστοιχίας, είτε ολόκληρη αμαξοστοιχία η οποία αποστέλλεται για να ωθήσει την ακινητοποιημένη μέχρι τον Σταθμό «Εμπρός», είτε τέλος, συρμός βοήθειας (για την περίπτωση π.χ. ανάγκης εντροχιασμού οχημάτων της αμαξοστοιχίας).

	**δ.** Το κείμενο της αίτησης βοήθειας έχει ως εξής:
	
		.. admonition:: Κείμενο Τηλεγραφήματος

		    Αμαξ. …………………(*ή 2ο τμήμα της αμαξ. …………………*), οχήματα …………………, βάρος ………………………,
		    που αμηχανεί στο ΧΣ …………… ώρα ………… λόγω ……………… (*δίδεται σύντομη αιτιολογία*),
		    ζητεί βοήθεια ………………… (κατά περίπτωση «Πίσω» ή «Εμπρός»). 
		    
		    Ώρα………………………… αναχώρησε για κάλυψη …………………… (κατά περίπτωση «Πίσω» ή «Εμπρός») 

		    O …………………………………… (αναγράφεται ο βαθμός και το όνομα του υπαλλήλου).


		- Σε περίπτωση που η βοήθεια θα χορηγηθεί «εμπρός», η παραπάνω αίτηση συμπληρώνεται με τη φράση:

		.. admonition:: Κείμενο Τηλεγραφήματος

			Η αμαξ. ……………… δεν θα επανεκκινηθεί ούτε θα υποστεί ώθηση. 

		- Ο υπάλληλος επιτήρησης του 2ου τμήματος, σε περιπτώσεις τμηματικής μεταφοράς, ενημερώνεται με γραπτή εντολή, έναντι υπογραφής, ότι δεν πρέπει να επιτρέψει ώθηση της αμαξοστοιχίας. 

1274. Η αίτηση βοήθειας μεταβιβάζεται προς έναν από τους «εκατέρωθεν» Σταθμούς([#ref4]_), και αν είναι δυνατό, και στους δύο:

	- με τηλέφωνο ή ραδιοτηλέφωνο ή με δημόσιο τηλεπικοινωνιακό μέσο, 

	- με τη μηχανή της αμαξοστοιχίας (π.χ: στην περίπτωση της παραγράφου 1272), 

	- με πεζό υπάλληλο, στον πλησιέστερο Σταθμό, εάν δεν υπάρχουν οι προηγούμενες δυνατότητες. 

   Ο κομιστής της αίτησης μπορεί αν συναντήσει καθοδόν τηλέφωνο, να μεταβιβάσει το κείμενο της αίτησης προς τον Σταθμό με τον οποίο μπόρεσε να συνδεθεί. 

1275.	**α.** Ευθύς μετά τη λήψη της αίτησης βοήθειας οι δύο «εκατέρωθεν» Σταθμοί Α και Β θεωρούν το τμήμα γραμμής Α-Β κατειλημμένο και τοποθετούν κοντά στην αλλαγή εξόδου προς το εν λόγω τμήμα δίσκο στάθμευσης (σήμα 65). 

	**β.** Οι «εκατέρωθεν» Σταθμοί συνεννοούνται κατάλληλα για την επίσπευση αποστολής βοήθειας και απελευθέρωσης της γραμμής. Στις γραμμές που υπόκεινται σε ρύθμιση, ο Ρυθμιστής κανονίζει τους όρους παροχής βοήθειας, λαμβάνοντας υπόψη τις περιστάσεις. 

1276. Αποστολή μηχανής βοήθειας «πίσω» (από Σταθμό Α) 

	**α.** Ο Σταθμός Α, πριν στείλει τη μηχανή βοήθειας([#ref5]_) οφείλει να λάβει τα ακόλουθα μέτρα: 

		i) ζητάει από τον Σταθμό «Εμπρός» την τήρηση ελεύθερης γραμμής για τη μηχανή κατά τις διατάξεις της παραγράφου 981, 

		ii) αναγγέλλει τη μηχανή με το τηλεγράφημα: «Α προς Β: Αγγέλλω μηχανή βοήθειας προς κατειλημμένη γραμμή», 

		iii) επιδίδει στον Μηχανοδηγό της μηχανής εντολή πορείας «εν όψει» (ΠΕΟ), υπόδειγμα 1036α, και αποσύρει για λίγο τον δίσκο στάθμευσης που είχε τοποθετήσει στην έξοδο Σταθμού. 

	**β.** Η κανονική κυκλοφορία επαναλαμβάνεται μετά την άφιξη της μηχανής βοήθειας με ολόκληρη την αμαξοστοιχία (ή το 2ο τμήμα της ακέραιο) στον εμπρός ή στον πίσω Σταθμό, παράδοση του υποδείγματος Πορεία Εν Όψει στο σταθμάρχη και τηλεγραφική βεβαίωση άφιξης που μεταδίδεται, ανάλογα με την περίπτωση, από τον Σταθμό εμπρός προς τον πίσω ή αντίστροφα με τον τύπο τηλεγραφήματος: 

	.. admonition:: Κείμενο Τηλεγραφήματος

	   Β προς Α([#ref6]_): Μηχανή βοήθειας και αμαξ. ……………… (ή το 2ο τμήμα αμαξ.) ……………… έχει αφιχθεί ακέραιη/ο. 


1277. Αποστολή μηχανής βοήθειας «Εμπρός» (από Σταθμό Β)

	**α.** Ο Σταθμός Β, πριν στείλει τη μηχανή βοήθειας, οφείλει να βεβαιωθεί ότι το τμήμα γραμμής που θα διανυθεί είναι ελεύθερο και θα παραμείνει ελεύθερο μέχρις ότου η μηχανή βοήθειας προσεγγίσει την αμαξοστοιχία. 

	Βεβαιώνεται ότι το τμήμα είναι ελεύθερο, επαληθεύοντας, με ανταλλαγή τηλεγραφημάτων με τον Σταθμό Α, τον αριθμό και την ώρα άφιξης στο σταθμό (Β) της τελευταίας αμαξοστοιχίας από Σταθμό Α που προηγήθηκε της αμαξοστοιχίας με ανωμαλία ([#ref7]_).

	Η βεβαίωση ότι το τμήμα θα παραμείνει ελεύθερο δίδεται από τον έλεγχο της φράσης που καταχωρίζεται στην αίτηση βοήθειας (παράγραφος 1273 σημείο δ): 

	.. admonition:: Φράση στην αίτηση βοηθείας

		«Η αμαξ. δεν θα επανεκκινηθεί ούτε θα υποστεί ώθηση». 

	**β.** Στη συνέχεια ο Σταθμός Β αναγγέλλει στον Β την αποστολή της μηχανής βοήθειας (όπως στην παράγραφο 1276α σημείο ii) και επιδίδει στον Μηχανοδηγό το υπόδειγμα Πορείας εν Όψει (ΠΕΟ) (όπως στην παράγραφο 1276α σημείο iii). 

	**γ.** Η κανονική κυκλοφορία επαναλαμβάνεται μετά την άφιξη της μηχανής βοήθειας με ολόκληρη την αμαξοστοιχία (ή το 2ο τμήμα της ακέραιο) στο σταθμό «Εμπρός», παράδοση του ΠΕΟ στο σταθμάρχη και τηλεγραφική βεβαίωση άφιξης προς τον Σταθμό «Πίσω» με το τηλεγράφημα 1276 σημείο β.

1278. **Τμηματική μεταφορά της αμαξοστοιχίας στον εμπρός (Β) και πίσω (Α) Σταθμό**

	**α.** Σε ακραίες περιπτώσεις είναι δυνατό να χρειαστεί να μεταφερθεί το πρώτο τμήμα στο σταθμό εμπρός και το υπόλοιπο (2ο τμήμα) στο σταθμό πίσω και μάλιστα με επανειλημμένες κινήσεις μηχανών μέσα στο κατειλημμένο τμήμα.([#ref8]_)

	**β.** Στις περιπτώσεις αυτές, οι Σταθμοί Α και Β δεν μπορούν να θεωρήσουν ότι η γραμμή απελευθερώθηκε. 

		- Η πρώτη αμαξοστοιχία που θα κυκλοφορήσει στο τμήμα Α-Β κατά τη μια ή την άλλη κατεύθυνση αποστέλλεται «επί κατειλημμένου τμήματος» (με τις διατάξεις της παραγράφου 1276α σημεία i, ii, iii), αφού προηγουμένως ανταλλαχθούν μεταξύ Α και Β τηλεγραφήματα βεβαίωσης άφιξης στον καθέναν Σταθμό του αντίστοιχου τμήματος της αμαξοστοιχίας με ανωμαλία και αποσυρθούν όλα τα υποδείγματα Πορείας Εν όψει (ΠΕΟ) που είχαν χορηγηθεί κατά τη διαδικασία απελευθέρωσης του τμήματος. 

	γ. Η κανονική κυκλοφορία επαναλαμβάνεται μετά την άφιξη στον άλλο Σταθμό της παραπάνω πρώτης αμαξοστοιχίας της οποίας η άφιξη βεβαιώνεται κανονικά. 

1279. Για την εφαρμογή των προηγούμενων διατάξεων σε γραμμή που ελέγχεται από Κέντρο Ελέγχου Κυκλοφορίας (ΚΕΚ), πρέπει να ληφθούν υπόψη οι παρακάτω διατάξεις: 

	**α.** Το τμήμα των «εκατέρωθεν» Σταθμών (δηλαδή του πίσω Σταθμού Α και του εμπρός Σταθμού Β) ορίζεται ότι είναι το τμήμα αποκλεισμού μεταξύ γειτονικών Σταθμών μέσα στο οποίο ακινητεί η αμαξοστοιχία. 

	**β.** Αν οι δύο αυτοί Σταθμοί βρίσκονται σε κεντρικό έλεγχο (από τον Κεντρικό Χειριστή), η εξασφάλιση της κυκλοφορίας εισόδου της μηχανής βοήθειας στο τμήμα, γίνεται με αποκλειστική ευθύνη του Κεντρικού Χειριστή σε τηλεφωνική συνεννόηση με το προσωπικό της αμαξοστοιχίας που αμηχανεί ή της μηχανής βοήθειας, για την επίδοση των σχετικών εντολών (υπόδειγμα ΠΕΟ, εντολή παραβίασης φωτοσήματος). 

	**γ.** Αν ένας από τους δύο Σταθμούς, π.χ. ο Α, βρίσκεται σε τοπικό έλεγχο, αναλαμβάνει τα καθήκοντα που περιγράφονται στις προηγούμενες παραγράφους και ως Σταθμός Β θεωρείται ο Κεντρικός Χειριστής.

	**δ.** Αν και οι δύο Σταθμοί Α και Β βρίσκονται σε τοπικό έλεγχο, αναλαμβάνει ο καθένας τις υποχρεώσεις που περιγράφονται στις προηγούμενες παραγράφους. 

.. [#ref1] Λόγω π.χ. (αμηχανίας της μηχανής), υπερφόρτωσης, ολίσθησης, εκτροχιασμό κτλ.

.. [#ref2] Με την έννοια της ευχέρειας πραγματοποίησης της ταχύτητας καθώς και των επιπτώσεων γενικά στην κυκλοφορία.

.. [#ref3] Εκτός από την περίπτωση της παραγράφου 1272 υπάρχει και περίπτωση που ή απόσυρση του 2ου τμήματος που αποκόπηκε χρειάζεται ειδικά μέσα λόγω π.χ. εκτροχιασμού οχημάτων του, οπότε πρέπει να διατεθεί συρμός βοηθείας.

.. [#ref4] Όπου καταχωρίζεται στο βιβλίο τηλεγραφημάτων.

.. [#ref5] Για την ώθηση της αμαξοστοιχίας που ακινητεί μέχρι τον επόμενο Σταθμό Β ή για την επαναφορά της στον Σταθμό του.

.. [#ref6] ή "Α προς Β"

.. [#ref7] Η βεβαίωση ότι το τμήμα είναι ελεύθερο μπορεί να προκύψει από το γεγονός της άφιξης στον Σταθμό Β της ίδιας τημς μηχανής της αμαξοστοιχίας (ενδεχομένως με το 1ο τμήμα της σύνθεσης της) όπως στην περίπτωση της παραγραφου 1272. Επίσης, μπορεί να δοθεί από τον πεζό υπάλληλο κομιστή της αίτησης βοηθείας, αν αυτός ακολούθησε κατα τη μετάβαση του τη γραμμή.

.. [#ref8] Π.χ. σε περίπτωση εκτροχιασμού οχημάτων στο μέσο της σύνθεσης και αποστολής συρμού βοηθείας από τον πίσω Σταθμό.
	
		- Το πρώτο τμήμα μέχρι τα εκτροχιασμένα οχήματα μπορεί να μεταφερθεί στον εμπρός Σταθμό,

		- στη συνέχεια να μεταφερθεί το τελευταίο τμήμα πίσω από τα εκτροχιασμένα οχήματα στον πίσω σταθμό και τελικά

		- να αποσυρθούν τα εκτροχιασμένα οχήματα σε έναν από τους δύο "εκατέρωθεν" Σταθμούς