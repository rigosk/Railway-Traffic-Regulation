
Άρθρο 105 - Μεταβίβαση υπηρεσίας από Σταθμάρχη σε Σταθμάρχη
=========================================================== 

1041. Η καθημερινή μεταβίβαση, από Σταθμάρχη σε Σταθμάρχη, της υπηρεσίας η οποία προσδιορίζεται γενικώς από την Υπηρεσία Κίνησης, και ειδικότερα από την ασφάλεια της κυκλοφορίας, ενεργείται σύμφωνα με τις κατωτέρω διατάξεις. 

1042. Έκαστος Σταθμός τηρεί **Ημερολόγιο Κίνησης** (Υπόδειγμα ΟΣΕ 1048) επί του οποίου αναγράφεται από τον εκάστοτε Σταθμάρχη εν υπηρεσία η κάθε έκτακτη ενέργεια στην οποία προέβη, με δική του πρωτοβουλία ή έπειτα από εντολή, η οποία προσδιορίζεται από την Υπηρεσία Κίνησης. 

1043. Ο Σταθμάρχης, ο οποίος παραδίδει υπηρεσία, αφού συμπληρώσει σύμφωνα με τα παραπάνω το Ημερολόγιο Κίνησης προσθέτει με επικεφαλίδα «προς εκτέλεση» καθεμία εργασία η οποία πρέπει να εκτελεστεί από αυτόν που αναλαμβάνει υπηρεσία, αναφέροντάς την με σαφήνεια ή αναγράφοντας τους αριθμούς των διαταγών των οποίων η εκτέλεση εκκρεμεί. 

  Κάτω από τα παραπάνω αναγράφεται η ώρα αλλαγής της υπηρεσίας την οποία προσυπογράφουν και ο παραδίδων και ο παραλαμβάνων υπηρεσία υπάλληλος. 

1043. **δις**. Σε Σταθμούς εξοπλισμένους με όργανα, συσκευές, εξαρτήματα κτλ που η χρήση τους, για την αντιμετώπιση έκτακτων αναγκών, ελέγχεται με μολυβδοσφράγιση, η διαδικασία παράδοσης υπηρεσίας συμπληρώνεται από τον Σταθμάρχη που παραδίδει, με την αναγραφή παρατήρησης στο Ημερολόγιο Κίνησης σχετικής με την κατάσταση σφράγισης των ανωτέρω συσκευών. 

   Αν η ώρα λήξης της υπηρεσίας του υπαλλήλου που αποχωρεί και έναρξης της υπηρεσίας του υπαλλήλου που αναλαμβάνει δεν συμπίπτουν, ο δεύτερος υπάλληλος οφείλει να ελέγξει την ακρίβεια της ανωτέρω αναγραφής και να αναφέρει οποιαδήποτε ανωμαλία σχετική με την κανονική κατάσταση σφράγισης στον αρμόδιο Κεντρικό Χειριστή ή στον Ρυθμιστή Κυκλοφορίας ή στους εκατέρωθεν ενεργούς σταθμούς **πριν αναλάβει υπηρεσία κυκλοφορίας**. 

1044. Ομοίως, ο παραδίδων υπάλληλος αναγράφει στο Βιβλίο Κυκλοφορίας (Υπόδειγμα ΟΣΕ 1035) την παρατήρηση «Αλλαγή Υπηρεσίας» την οποία προσυπογράφουν και ο παραδίδων και ο παραλαμβάνων υπάλληλος. 

1045. Η παρατήρηση αυτή λαμβάνει τον αμέσως επόμενο από τον αριθμό του τελευταίου τηλεγραφήματος κυκλοφορίας και έναντι αυτής στη σχετική στήλη αναγράφεται η ώρα παράδοσης η οποία έχει καταγραφεί και στο Ημερολόγιο Κίνησης. 

1046. Από την ώρα αυτή, ο αναλαμβάνων υπάλληλος είναι υπεύθυνος για την υπηρεσία που έχει αναληφθεί, μέχρι την ώρα κατά την οποία θα λάβει χώρα η επομένη αλλαγή υπηρεσίας. Παρά ταύτα, ο παραδίδων υπάλληλος παραμένει υπεύθυνος για καθεμιά ατελή ή εσφαλμένη πληροφορία που έχει δώσει στον αναλαμβάνοντα υπάλληλο και γενικώς για καθεμία παράλειψη εγγραφής στο Ημερολόγιο Κίνησης. 

1047. Κατ' αρχήν η αλλαγή υπηρεσίας πρέπει να γίνεται ούτως ώστε ο υπάλληλος ο οποίος απέστειλε κάποια αμαξοστοιχία να λάβει και την άφιξή της στον επόμενο Σταθμό. Επίσης, ο υπάλληλος ο οποίος έλαβε την αναχώρηση κάποιας αμαξοστοιχίας θα πρέπει να υποδεχθεί αυτή στο σταθμό του. 

1048. Εάν η ώρα λήξης της υπηρεσίας του αποχωρούντος υπαλλήλου και έναρξης της υπηρεσίας του έτερου δεν συμπίπτουν, ο αποχωρών υπάλληλος συμπληρώνει όπως παραπάνω το Ημερολόγιο Κίνησης και αποσύρεται από την υπηρεσία σύμφωνα με όσα ήδη έχουν κανονιστεί. Ο αναλαμβάνων υπάλληλος λαμβάνει γνώση των εγγραφών του Ημερολογίου, υπογράφοντάς τις. 

1049. Ομοίως, προσυπογράφεται από αμφότερους τους υπαλλήλους το Βιβλίο Κυκλοφορίας (Υπόδειγμα ΟΣΕ 1035). 

1050. Κατά τη μεταβίβαση Υπηρεσίας σε Σταθμάρχη ο οποίος αναλαμβάνει για πρώτη φορά υπηρεσία στο σταθμό ή επανέρχεται μετά από απουσία, εκτός από τα παραπάνω, τίθεται στη διάθεσή του από τον διευθύνοντα του Σταθμού το αρχείο των διαταγών οι οποίες αφορούν ειδικά την υπηρεσία του Σταθμού αυτού ή ενημερώνεται για τις διαταγές οι οποίες εκδόθηκαν κατά την απουσία του. 

1051. Τις διαταγές αυτές υπογράφει ο αναλαμβάνων Σταθμάρχης και στο Ημερολόγιο Κίνησης αναγράφεται κατά την παράδοση, εκτός των παραπάνω αναφερομένων, ειδική παρατήρηση η οποία αναφέρει τους αριθμούς των διαταγών των οποίων έλαβε γνώση ο αναλαμβάνων υπάλληλος. Εάν ουδεμία τέτοιου είδους διαταγή εκδόθηκε κατά την απουσία του αναλαμβάνοντα υπαλλήλου, αυτό αναφέρεται επίσης κατά την παράδοση στο Ημερολόγιο Κίνησης. 

1052. Στον αναλαμβάνοντα υπηρεσία Σταθμάρχη κοινοποιούνται, επίσης, κατά τον οριζόμενο τρόπο σύμφωνα με τις ισχύουσες διαταγές, οι εκδοθείσες κατά την απουσία του Διαταγές και Οδηγίες. 

1052. **δις**. Η διαδικασία των ανωτέρω παραγράφων εφαρμόζεται και κατά τη μεταβίβαση υπηρεσίας μεταξύ Κεντρικών Χειριστών στα Κέντρα Ελέγχου Κυκλοφορίας.

