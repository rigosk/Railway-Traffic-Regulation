
Άρθρο 104 δις - Λήξη και ανάληψη υπηρεσίας σε σταθμούς μονής γραμμής εξοπλισμένους με Ε.Η.Σ.Α. και με σύστημα Κεντρικού Χειρισμού
=================================================================================================================================

1037. **δις**. Σε σταθμούς μονής γραμμής εξοπλισμένους με Ε.Η.Σ.Α. και σύστημα Κεντρικού Χειρισμού, η υπηρεσία της κυκλοφορίας μπορεί να εξασφαλίζεται είτε τοπικά από Σταθμάρχη, είτε με τηλεχειρισμούς από τον Κεντρικό Χειριστή. Η μεταβίβαση της υπηρεσίας από τον Σταθμάρχη στον Κεντρικό Χειριστή και αντίστροφα πραγματοποιείται σύμφωνα με τις κατωτέρω διατάξεις. 

1038. **δις**. **Α) Λήξη υπηρεσίας Σταθμάρχη**

	Πριν αποσυρθεί ο Σταθμάρχης από την υπηρεσία, σύμφωνα με τον Πίνακα ωρών υπηρεσίας του θα πρέπει: 

		α.- όλες οι αμαξοστοιχίες που αναχώρησαν από τους αμέσως εκατέρωθεν σταθμούς, πριν λήξει η υπηρεσία του σταθμάρχη, με κατεύθυνση προς τον σταθμό του, να έχουν αφιχθεί σε αυτόν και στη συνέχεια να έχουν αναχωρήσει από τον σταθμό (εφόσον το δρομολόγιο τους συνεχίζεται περαιτέρω). Οι ανωτέρω όροι να εκπληρώνονται και για όλες τις αμαξοστοιχίες που ειδικώς διατάχθηκε να εξασφαλίσει ο σταθμάρχης. 

		β.- Όλα τα χειριστήρια όργανα του πίνακα χειρισμών και οπτικού ελέγχου να βρίσκονται σε κανονική θέση, όπως ορίζεται στις αντίστοιχες Οδηγίες Χειρισμού, 

		γ.- να εξασφαλιστεί η συγκατάθεση του Κεντρικού Χειριστή. 

1039. **δις**. Εφόσον εξασφαλιστούν οι ανωτέρω προϋποθέσεις, ο Σταθμάρχης χειρίζεται τον διακόπτη μεταγωγής του σταθμού σε Κεντρικό Χειρισμό και αποσύρεται. 

1040. **δις**. **Β) Ανάληψη υπηρεσίας Σταθμάρχη** 

	α. Ο Σταθμάρχης αναλαμβάνει την υπηρεσία κυκλοφορίας σταθμού, με κατάλληλο χειρισμό του διακόπτη μεταγωγής, ανεξάρτητα από την κατάσταση της κυκλοφορίας και με μοναδική προϋπόθεση τη συγκατάθεση του Κεντρικού Χειριστή. Σε περίπτωση έκτακτης ανάγκης και εφόσον η επικοινωνία με τον Κεντρικό Χειριστή δεν μπορεί να επιτευχθεί ή για να αποφευχθεί καθυστέρηση από αυτήν την επικοινωνία, μπορεί ο Σταθμάρχης να αναλάβει την υπηρεσία κυκλοφορίας με δική του πρωτοβουλία με κατάλληλο χειρισμό του διακόπτη μεταγωγής, που επιτυγχάνεται μετά την αποσφράγιση της ασφαλιστικής του διάταξης. 
