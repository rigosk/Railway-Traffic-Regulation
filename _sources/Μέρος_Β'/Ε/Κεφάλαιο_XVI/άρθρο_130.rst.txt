Άρθρο 130 - Κατακύλιση αμαξοστοιχίας. Σήμα κινδύνου και συναγερμός προσωπικού.
==============================================================================

1300.	**α.** Εάν για οποιονδήποτε λόγο (αχρήστευση αυτόματης πέδης, ελαττωματική λειτουργία, ανεπάρκεια πέδησης κτλ.), αμαξοστοιχία κινούμενη επί κατωφέρειας αδυνατεί να περιορίσει την ταχύτητα στο επιτρεπόμενο όριο, (ή επί ανωφέρειας αρχίζει να οπισθοδρομεί), είτε ολισθαίνοντας είτε κυλιόμενη, με τέτοιον τρόπο ώστε η ταχύτητα να αυξάνεται ανεξέλεγκτα και να επαπειλούνται οι αμαξοστοιχίες σε κυκλοφορία («κατακύλιση») ([#ref1]_), είναι απαραίτητο ο Μηχανοδηγός και το προσωπικό συνοδείας: 

		- να χειριστούν τα χειρόφρενα και 

		- να εκπέμψουν χωρίς διακοπή το σήμα κινδύνου (:ref:`σήμα 115 <sima_115>`) με τη συρίχτρα της μηχανής και τη συρίχτρα ή σάλπιγγα του προσωπικού ή να χρησιμοποιήσουν τα πρόσθετα ειδικά σήματα που διατίθενται, έτσι όπως ορίζονται στον Κανονισμό Σημάτων (πυρσός κτλ, :ref:`σήμα 116 <sima_116>`). 

	**β.** Ειδικά ο Μηχανοδηγός θα πρέπει, αμέσως μόλις διαπιστώσει την απώλεια ελέγχου ταχύτητας, να ειδοποιήσει αμέσως μέσω του ραδιοτηλεφώνου όλους τους ακούοντες σταθμούς σχετικά με το γεγονός, **ιδιαιτέρως τον πρώτο εμπρός κατά την κατεύθυνση κατακύλισης**, προσδιορίζοντας κατά το δυνατόν τη **χιλιομετρική θέση, την πιθανή ταχύτητα** και ενημερώνοντάς τον ανά πάσα στιγμή για την εξέλιξη του περιστατικού. 

	Οι κατά το δυνατόν ακριβείς και έγκαιρες πληροφορίες του Μηχανοδηγού αποτελούν πρωταρχικό όρο για τον τρόπο προστασίας των αμαξοστοιχιών σε κυκλοφορία. 

1301. **Υποχρέωση άπαντος του προσωπικού** 

	Όλο το προσωπικό αμαξοστοιχιών ή σταθμών ή γραμμής, με οποιονδήποτε τρόπο και αν λάβει γνώση του γεγονότος κατακύλισης αμαξοστοιχίας:

		**α.** τίθεται αυτομάτως σε συναγερμό, αναλαμβάνοντας αμέσως υπηρεσία και παροχή οποιασδήποτε βοήθειας διαταχθεί προς αποτροπή του κινδύνου και

		**β.** μεταβιβάζει περαιτέρω την ειδοποίηση περί του κινδύνου προς την κατεύθυνση της κατακύλισης. 

1302. **Ενέργειες του προσωπικού επί γραμμής** 

	Το προσωπικό ρίπτει επί των σιδηροτροχιών χώματα, σκύρα, κτλ. για να επιτευχθεί στάθμευση σύμφωνα με τις οδηγίες των προϊσταμένων του. 

1303. **Ενέργειες του προσωπικού σταθμών** 

	Ο πρώτος κατά την κατεύθυνση κατακύλισης σταθμός Α, βάσει των πληροφοριών του Μηχανοδηγού, ενεργεί αμέσως: 

		**α.** **για να δοθεί από κάποιον από το βοηθητικό προσωπικό το** :ref:`σήμα 172Β <sima_172b>` (κωδωνοκρουσία η οποία αγγέλλει κίνδυνο) 

		**β.** **Προσωπικά μεταβιβάζει ραδιοτηλεφωνικά τις κατάλληλες εντολές** προς τις αμαξοστοιχίες που κυκλοφορούν επί ανοικτής γραμμής και προς τον επόμενο σταθμό 

		**γ.** **διατάσσει την άμεση εκκένωση, κατά προτίμηση, της ευθείας γραμμής** του σταθμού από τυχόν σταθμευμένο τροχαίο υλικό ή αμαξοστοιχία και τη μεταφορά της σε άλλη γραμμή για την είσοδο και διέλευση της κατακύλισης. 

		**δ.** **Διατάσσει τη ρίψη χωμάτων και χαλίκων σε αμφότερες τις σιδηροτροχιές** συμμετρικά, 

		**ε.** **αναλαμβάνει καθήκοντα Συντονισμού** των μέτρων αντιμετώπισης και ενημερώνεται συνεχώς μέσω των πληροφοριών που δίδονται από τον Μηχανοδηγό της κατακύλισης. 

		**στ.** **Διατάσσει το κλείσιμο των φυλασσόμενων Ι.Δ.** 

1304. **Προστασία των αμαξοστοιχιών σε κυκλοφορία.**

	**α.** Οι αμαξοστοιχίες προς συνάντηση των οποίων κατευθύνεται η κατακύλιση, πρέπει να σταθμεύσουν αμέσως στον πρώτο σταθμό και να τεθούν σε παρακαμπτήριο, εάν διατρέχουν κίνδυνο. Οι υπάλληλοι συνοδείας των αμαξοστοιχιών πρέπει να ειδοποιηθούν απευθείας με τη στάθμευση της αμαξοστοιχίας τους, για να προστατεύσουν ενδεχομένως τους επιβάτες εάν υπάρχει κίνδυνος σύγκρουσης. 

	**β.** Η πέραν του πρώτου σταθμού Α κυκλοφορούσα αμαξοστοιχία, **εάν μεν πορεύεται κατά την κατεύθυνση κατακύλισης (προς τον επόμενο σταθμό Β)** διατάσσεται να επιταχύνει την πορεία της με τη μέγιστη δυνατή ταχύτητα προς τον προορισμό της (σταθμό Β), χωρίς σταθμεύσεις, μέχρις ότου καταστεί δυνατόν να εισαχθεί έγκαιρα σε παρακαμπτήριο του σταθμού αυτού με ασφάλεια. 

	**γ.** Εάν μία αμαξοστοιχία κατευθύνεται αντίθετα, δηλαδή από τον επόμενο σταθμό Β προς τον πρώτο Α, εάν μεν προσεγγίζει σε αυτόν και οι πληροφορίες του Μηχανοδηγού της κατακύλισης είναι τέτοιες ώστε να κρίνεται ότι υπάρχει περιθώριο χρόνου, διατάσσεται να επιταχύνει και να εισέλθει σε παρακαμπτήριο του πρώτου σταθμού Α. 

	**δ.** Εάν κρίνεται ότι δεν υπάρχει περιθώριο χρόνου, **διατάσσεται να σταθμεύσει και να επανακάμψει οπισθοδρομώντας** προς τον επόμενο σταθμό Β, ο οποίος ειδοποιείται ραδιοτηλεφωνικά από τον πρώτο σταθμό Α για την ανάγκη επιστροφής σε αυτόν. Ο Σταθμάρχης του σταθμού Β λαμβάνει αμέσως όλα τα μέτρα υποδοχής της. 

	**ε.** Με τη διέλευση της κατακύλισης χωρίς στάθμευση από κάποιον σταθμό, αυτός λαμβάνει τα μέτρα για τη στάθμευση και κράτηση όπισθεν αυτής των ακολουθουσών αμαξοστοιχιών της ιδίας φοράς, όπως ακριβώς εάν ήταν κανονικά κυκλοφορούσα αμαξοστοιχία, και τοποθετεί δίσκο στάθμευσης (:ref:`σήμα 65 <sima_65>`) δίπλα στην αλλαγή εξόδου προς την κατεύθυνση της διελθούσας κατακύλισης. 

	**στ.** Το προσωπικό συνοδείας των αμαξοστοιχιών οι οποίες τίθενται σε κίνδυνο, θα πρέπει κατά τη στάθμευση της αμαξοστοιχίας να ειδοποιηθεί, για να λάβει μέτρα προστασίας των επιβαινόντων. 

1305. **Περίπτωση έλλειψης ελεύθερης γραμμής στον πρώτο σταθμό**

	**α.** Στην περίπτωση κατά την οποία ο πρώτος Σταθμός Α συνάντησης της κατακύλισης έχει κατειλημμένες όλες τις γραμμές του από αμαξοστοιχίες, τότε ο Σταθμάρχης ενεργεί για την απελευθέρωση μιας γραμμής από σταθμευμένη αμαξοστοιχία, είτε μεταφέροντάς την σε κάποια διακλάδωση, είτε στέλνοντάς την στον επόμενο Σταθμό Β (κατά την κατακύλιση) με τις παραπάνω προϋποθέσεις: 

		(1) συνεννοείται με το τηλέφωνο ή το ραδιοτηλέφωνο (όποιο προσφέρεται για την ταχύτερη συνεννόηση) με τον επόμενο Σταθμό Β και διατάσσει, χωρίς χρονοτριβή, την αναχώρηση μιας αμαξοστοιχίας, έστω Σ3, κατά προτίμηση χωρίς επιβάτες, από τον Σταθμό του προς τον Σταθμό Β. 

		(2) Εάν στο τμήμα μεταξύ των Σταθμών Α-Β κυκλοφορεί ήδη άλλη αμαξοστοιχία, έστω Σ1, της ίδιας κατεύθυνσης με την κατακύλιση, ο Σταθμός Α μπορεί και τότε, κατά παρέκκλιση της :ref:`παραγράφου 950 <950>`, λόγω της υπάρχουσας απειλής κινδύνου, να αποστείλει πίσω από την αμαξοστοιχία Σ1 την αμαξοστοιχία Σ3, αφού: 

			- συνεννοηθεί με τον Σταθμό Β για την αποστολή της Σ3 με τον τρόπο αυτόν 

			- ενημερώσει το προσωπικό της προς αποστολή αμαξοστοιχίας Σ3, που αποστέλλεται σε ακολούθηση της Σ1, για την προήγηση και κυκλοφορία άλλης αμαξοστοιχίας (Σ1) μεταξύ των Σταθμών Α-Β με κατεύθυνση προς τον Σταθμό Β και επιστήσει την προσοχή του Μηχανοδηγού της Σ3 γι’ αυτό 

			- ενημερώσει με το ραδιοτηλέφωνο την αμαξοστοιχία Σ1 που κυκλοφορεί ήδη μεταξύ των Σταθμών Α-Β, για την ακολούθησή της από άλλη αμαξοστοιχία και δώσει εντολή στον Μηχανοδηγό να επιταχύνει την πορεία της μέχρι τον Σταθμό Β από τον οποίο και θα ρυθμιστεί ανάλογα η περαιτέρω κυκλοφορία της. 

	**β.** Ο Σταθμός Β παίρνει τα κατάλληλα μέτρα για την υποδοχή των παραπάνω αμαξοστοιχιών (εδάφια α1,α2). 

	**γ.** Η αμαξοστοιχία Σ3 που αποστέλλεται από τον πρώτο Σταθμό Α προς τον επόμενο Σταθμό Β, προκειμένου να γίνει δυνατή η απελευθέρωση μιας γραμμής του κατά την πορεία της εκπέμπει συνέχεια το σήμα κινδύνου με τη συρίχτρα της μηχανής (:ref:`σήμα 115 <sima_115>`), εφόσον δεν υπάρχουν, χρησιμοποιούνται πρόσθετα ειδικά σήματα κινδύνου (:ref:`σήμα 116 <sima_116>`).

1306. **Εισαγωγή κατακύλισης σε κατειλημμένη γραμμή**. 

	Εάν δεν είναι δυνατό να ληφθεί έγκαιρα κανένα μέτρο και η εισαγωγή της κατακύλισης σε κατειλημμένη γραμμή είναι αναπόφευκτη, τότε για τον περιορισμό των συνεπειών σε ατυχήματα, ο Σταθμάρχης ενεργεί ως εξής: 

		**α.** εισάγει την κατακύλιση στο σταθμό του: 

			- σε κλειστή (αδιέξοδη) γραμμή αν υπάρχει, 

			- εάν δεν υπάρχει κλειστή γραμμή, σε μια από τις γραμμές στην οποία δεν υπάρχει αμαξοστοιχία με επιβάτες ή φορτηγά οχήματα με εκρηκτικές ή εύφλεκτες ύλες. 

		**β.** Διατάσσει την απομάκρυνση επιβατών και προσωπικού τόσο από τη γραμμή όπου θα εισαχθεί η κατακύλιση, όσο και από τις γειτονικές γραμμές και εγκαταστάσεις. 

		**γ.** Ειδοποιεί με το ραδιοτηλέφωνο τον Μηχανοδηγό της κατακύλισης για τη γραμμή στην οποία θα εισαχθεί (αδιέξοδη ή κατειλημμένη) και γενικά δίνει σε αυτόν οποιαδήποτε πρόσθετη πληροφορία σχετικά με την είσοδο της κατακύλισης στο σταθμό και την κατάσταση που επικρατεί σε αυτόν. 

1307. **Προστασία επιβατών και προσωπικού στο σταθμό.**

	Σε κάθε περίπτωση εισόδου σε σταθμό μιας κατακύλισης, προκειμένου είτε να διέλθει από κάποια γραμμή είτε αναπόφευκτα σε κατειλημμένη γραμμή, ο Σταθμάρχης διατάσσει την απομάκρυνση επιβατών και προσωπικού από την αλλαγή τροχιάς εισόδου μέχρι την αλλαγή εξόδου, τόσο από τη γραμμή διέλευσης όσο και από τις παρακείμενες γραμμές και εγκαταστάσεις και από το τροχαίο υλικό. 

1308. **Στάθμευση κατακύλισης επί ανωφέρειας**. 

	Στην περίπτωση που την κατωφέρεια την οποία διατρέχει η κατακύλιση διαδέχεται ανωφέρεια ικανού μήκους και εφόσον δεν υπάρχει κανένα εμπόδιο, αφήνεται η κατακυλιόμενη αμαξοστοιχία να συνεχίσει προς την ανωφέρεια μέχρι σημείου μηδενισμού της ταχύτητάς της, όπου ακινητοποιείται ολόκληρη η σύνθεση με σύσφιγξη όλων των χειρόφρενων και χειροπέδων στάθμευσης. Κατά το διάστημα αυτό, οι εκατέρωθεν σε υπηρεσία Σταθμοί πρέπει να θεωρήσουν ότι το μεταξύ τους τμήμα γραμμής είναι αποκλεισμένο σύμφωνα με την :ref:`παράγραφο 1330 σημείο α <1330>` και να ενεργήσουν για την απόσυρση της αμαξοστοιχίας, συνεννοούμενοι για αποστολή βοήθειας (:doc:`άρθρο 127 <άρθρο_127>`) με εντολή πορείας «εν όψει» (υπόδειγμα 1306α). 

1309. Κενή. 


.. [#ref1] Κατά παρέκταση και εν συντομία "κατακύλιση" είναι η κατακυλιόμενη αμαξοστοιχία ολόκληρη.