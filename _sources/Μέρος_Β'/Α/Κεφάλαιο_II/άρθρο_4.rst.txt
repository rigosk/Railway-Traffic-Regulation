
Άρθρο 4 - Συντήρηση μικρής κλίμακας και επιθεώρηση των αλλαγών τροχιάς.
=======================================================================

 .. Caution:: 

	Οι διατάξεις του παρόντος άρθρου συμπληρώθηκαν με το :ref:`άρθρο 4, Κεφάλαιο Ι, Παράρτημα ΙΙΙ <art4_annexiii_b>`.


36. Ο καθαρισμός και η συντήρηση μικρής κλίμακας των αλλαγών τροχιάς εκτελείται κατ` αρχήν από τους κλειδούχους με εξαίρεση τους Σταθμούς στους οποίους υπάρχουν, εντεταλμένοι προς αυτό, ειδικοί υπάλληλοι. 

37. Οι κλειδούχοι οφείλουν καθημερινά και τις ώρες που έχει ορίσει ο διευθύνων του Σταθμού να καθαρίζουν επιμελώς και να λιπαίνουν τις επιφάνειες τριβής των βελονών, να καθαρίζουν τις επιφάνειες επαφής της βελόνας και της τροχιάς και να βεβαιώνονται περί του ότι δεν υπάρχει οποιοδήποτε ξένο σώμα που δύναται να εμποδίσει την πλήρη επαφή των βελονών επί της τροχιάς.

38. Τα έδρανα του μηχανισμού της αλλαγής πρέπει τουλάχιστον μία φορά την εβδομάδα να καθαρίζονται επιμελώς και να λιπαίνονται, οι δε οπές λίπανσης να αποφράσσονται με ξύλινα επιστόμια για να μην εισέρχεται σκόνη στις επιφάνειες τριβής των στροφέων.

39. Τα περικόχλια ολόκληρης της αλλαγής πρέπει να εξετάζονται καθημερινά εάν είναι καλώς σφιγμένα και να συσφίγγονται όσα από αυτά έχουν χαλαρώσει.

40. Σε καιρό βροχής ο κλειδούχος βεβαιώνεται ότι δεν συσσωρεύονται στις αλλαγές τροχιάς νερά ή χαλίκια και εν ανάγκη προβαίνει στον καθαρισμό τους.

41. Σε καιρό χιονιού ή παγετού, οι αλλαγές τροχιάς καθαρίζονται επανειλημμένα κατά το διάστημα της ημέρας ώστε να είναι συνεχώς εξασφαλισμένος ο ευχερής χειρισμός της αλλαγής.

42. Μετά τον καθαρισμό και τη λίπανση των αλλαγών, ο κλειδούχος χειρίζεται τις βελόνες επανειλημμένως, ώστε να βεβαιωθεί περί του ότι ο χειρισμός τους είναι κανονικός και ευχερής και ότι τα σήματα τους αντιστοιχούν στις θέσεις των βελονών.

43. Οι αλλαγές τροχιάς θα πρέπει να επιθεωρούνται καθημερινά όσον αφορά την καλή λειτουργία και τη συντήρηση μικρής κλίμακας αυτών από τον εν υπηρεσία Σταθμάρχη ή τον επικεφαλής των ελιγμών, στους Σταθμούς στους οποίους υφίσταται ειδικός υπάλληλος.

44. Οι ίδιοι υπάλληλοι οφείλουν να επιθεωρούν αυτοπροσώπως τις αλλαγές τροχιάς μετά από οποιοδήποτε βίαιο συμβάν όπως σύγκρουση, εκτροχίαση κτλ, το οποίο συνέβη επί αυτών και δύναται να επηρεάσει την ομαλή λειτουργία τους.

45. Όταν χρειάζεται να εξακριβωθεί οποιαδήποτε ανωμαλία που αφορά τη λειτουργία της αλλαγής τροχιάς, και καθιστά επικίνδυνη τη διέλευση από αυτή, ειδοποιείται ο Σταθμάρχης υπηρεσίας ο οποίος λαμβάνει τα ενδεικνυόμενα μέτρα για να αποφευχθεί κάθε κίνηση επί αυτής και ειδοποιεί τηλεγραφικά τον αρμόδιο υπάλληλο της υπηρεσίας Γραμμής έτσι ώστε να προβεί στην άρση της ανωμαλίας, εφόσον αυτό δεν είναι δυνατόν να γίνει με τα μέσα τα οποία διαθέτει ο Σταθμός. 

46. Πλην της επιθεώρησης και της συντήρησης μικρής κλίμακας των αλλαγών τροχιάς από τα όργανα του Σταθμού, αυτές επιθεωρούνται και συντηρούνται από τα όργανα της Υπηρεσίας Γραμμής και ενδεχομένως της Υπηρεσίας Σηματοδότησης (εφόσον οι αλλαγές τροχιάς υπάγονται σε σύστημα ΕΗΣΑ σταθμού) σύμφωνα με τον Κανονισμό και τις διαταγές των υπηρεσιών αυτών.

46.  **δις**. Οι εργασίες των παραγράφων 36 ως 46, σε σταθμούς που υπάγονται σε έλεγχο ΚΕΚ και οι οποίοι υπό συνήθεις συνθήκες δεν στελεχώνονται από Σταθμάρχη ή Κλειδούχο, εκτελούνται από τα αρμόδια όργανα Γραμμής και Σηματοδότησης σε τακτά διαστήματα σύμφωνα με τις οδηγίες και κανονισμούς των Υπηρεσιών αυτών και με τη συνδρομή του ΚΧ για την εκτέλεση τυχόν χειρισμών επ' αυτών που θα απαιτηθούν στο πλαίσιο της συντήρησης τους. 

