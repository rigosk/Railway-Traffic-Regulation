
Άρθρο Ε66 - Ορισμοί
===================


**E661.** 

	α. Η ισχύς των οργάνων πέδησης ενός οχήματος ονομάζεται βάρος πέδησης και μετράται σε τόνους.

	β. Διαθέσιμο βάρος πέδησης αμαξοστοιχίας ονομάζεται η ισχύς των οργάνων πέδησης της αμαξοστοιχίας ως συνόλου. Προκύπτει ως άθροισμα των βαρών πέδησης όλων των οχημάτων που την απαρτίζουν και τα οποία είναι συνδεδεμένα στον κεντρικό αγωγό αέρα και διαθέτουν πέδη σε λειτουργία. Το άθροισμα αυτό, αναλόγως του μήκους της αμαξοστοιχίας και άλλων παραμέτρων, ενδέχεται να απομειώνεται καταλλήλως, είτε συνολικά είτε μέσω απομείωσης των επιμέρους προσθετέων του.

	γ. Το μέτρο της ικανότητας πέδησης μιας αμαξοστοιχίας δίδεται από το πηλίκο 

	.. math::

  		λ = \frac{\text{διαθέσιμο βάρος πέδησης της αμαξοστοιχίας}}{\text{συνολικό βάρος της αμαξοστοιχίας}}\cdot 100

 

	το οποίο ονομάζεται **ποσοστό πέδησης** και εκφράζεται επί τοις εκατό και στρογγυλεύεται στον πλησιέστερο μικρότερο ακέραιο.

	δ. Μήκος πέδησης ορίζεται το μέγιστο μήκος το οποίο απαιτείται για την ακινητοποίηση μιας αμαξοστοιχίας από τη στιγμή εφαρμογής της ακαριαίας πέδης. Το μήκος πέδησης ορίζεται ξεχωριστά για κάθε τμήμα του δικτύου και δίδεται στην εγκύκλιο των εκάστοτε ισχυόντων δρομολογίων. Τα εφαρμοζόμενα στον ΟΣΕ μήκη πέδησης είναι των **400**, **700** και **1200m**.
