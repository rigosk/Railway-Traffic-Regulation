
Άρθρο 126 - Χειροκίνητα (ή ποδήλατα) οχήματα
============================================

1260. Χειροκίνητες (ή ποδήλατες) δρεζίνες 

	α. Έκαστη χειροκίνητη ή ποδήλατη δρεζίνα θα πρέπει να συνοδεύεται από δύο υπαλλήλους κατ' ελάχιστο όριο, της υπηρεσίας γραμμής ή κατά τα αναφερόμενα στην παράγραφο 1062 και να είναι εφοδιασμένη με χειροκίνητη πέδη η οποία λειτουργεί κανονικά. 

	β. Οι συνοδεύοντες τη δρεζίνα υπάλληλοι θα πρέπει έκαστος να φέρει μαζί μία ερυθρή σημαία, έναν χειροφανό που δίδει λευκό και ερυθρό χρώμα με τα μέσα αφής του και μία σάλπιγγα. 

	γ. Όποτε η δρεζίνα κυκλοφορεί τη νύχτα ή εντός σηράγγων μήκους μεγαλύτερου των **200 μέτρων**, επιδίδεται από τον ένα χειροφανό λευκό φως προς τη διεύθυνση της πορείας αυτής. 

	δ. Η ταχύτητα των χειροκίνητων δρεζινών δεν επιτρέπεται να υπερβεί τα **15χλμ./ώρα**. 

1261. Τροχοφόρα φορεία 

	α. Έκαστο τροχοφόρο φορείο θα πρέπει να είναι εφοδιασμένο με χειροκίνητη πέδη η οποία λειτουργεί κανονικά. 

	β. Τα τροχοφόρα φορεία συνοδεύονται από τον επικεφαλής της ομάδας ή του συνεργείου ο οποίος είναι υπάλληλος της Υπηρεσίας Γραμμής και από επαρκή αριθμό εργατών έτσι ώστε σε περίπτωση ανάγκης να τα απομακρύνει από τη γραμμή. 

	γ. Το προσωπικό το οποίο συνοδεύει τα φορεία αυτά είναι εφοδιασμένο με τα εφόδια σήμανσης των οριζόμενων από τους Κανονισμούς της Υπηρεσίας Γραμμής. 

	δ. Απαγορεύεται ο σχηματισμός σύνθεσης από τροχοφόρα φορεία, με εξαίρεση των περιπτώσεων μεταφοράς σιδηροτροχιών ή δοκών μεγάλου μήκους, οπότε τη μεταφορά διευθύνει ειδικά εντεταλμένος υπάλληλος της Υπηρεσίας Γραμμής. 

	ε. Απαγορεύεται η κίνηση τροχοφόρων φορείων μέσω σύνδεσης οποιουδήποτε από αυτά με έτερα οχήματα ή μηχανές ή μέσω ώθησης από αυτά. 

	στ. Επιτρέπεται η ταυτόχρονη κίνηση επί του ίδιου τμήματος της κύριας γραμμής περισσότερων του ενός τροχοφόρου φορείων. Στην περίπτωση, όμως, στην οποία το τμήμα τούτο περιλαμβάνει κατωφέρειες μεγαλύτερες των 5‰, η απόσταση των φορείων δεν πρέπει να είναι μικρότερη των 200 μέτρων. 

	ζ. Η ταχύτητα των μεμονωμένων τροχοφόρων φορείων δεν επιτρέπεται να υπερβαίνει τα **15χλμ.**, η δε των συνεζευγμένων με άλλα, τα **10 χλμ./ώρα**. 

1262. Κυκλοφορία χειροκίνητων οχημάτων 

	α. Με εξαίρεση την έκτακτη ανάγκη, τα χειροκίνητα οχήματα δεν τίθενται σε κυκλοφορία, πλην των ωρών κατά των οποίων η κατάληψη της γραμμής από αυτά δεν δυσχεραίνει την κυκλοφορία των αμαξοστοιχιών. 

	β. Κυκλοφορία υπό κάλυψη από εκατέρωθεν σταθμούς: Οι διατάξεις των άρθρων 3 και 4, Παραρτήματος Β, Κεφαλαίου XI δύνανται να εφαρμοσθούν κατ' αναλογία για τα χειροκίνητα οχήματα, τα οποία μετέβησαν προς εργασία μεταξύ γειτονικών σταθμών, με ταχύτητες οι οποίες ορίζονται στην παράγραφο 1261 σημείο ζ.

	γ. Κυκλοφορία υπό κάλυψη από υπαλλήλους:

		Σε εξαιρετικές περιπτώσεις, και εφόσον η εφαρμογή των διατάξεων του προηγούμενου εδαφίου β είναι δυσχερής, επιτρέπεται η κυκλοφορία χειροκίνητου οχήματος κινουμένου με ταχύτητα πεζού και καλυπτόμενου εκατέρωθεν από υπαλλήλους σύμφωνα με τις διατάξεις του Κανονισμού Σημάτων. Σε αυτή την περίπτωση, ο επικεφαλής υπάλληλος Υπηρεσίας Γραμμής, έχοντας υπόψη τις ώρες διέλευσης των αμαξοστοιχιών διατάσσει την απομάκρυνση του χειροκίνητου οχήματος από τη γραμμή, 30' λεπτά τουλάχιστον πριν τις εν λόγω ώρες διέλευσης.

1263. Άφιξη των χειροκίνητων οχημάτων σε σταθμό. 

	α. Προ της αναχώρησης χειροκίνητων οχημάτων από τον σταθμό εξετάζεται επιμελώς η λειτουργία της πέδης από τον επικεφαλής της μεταφοράς υπάλληλο της Υπηρεσίας Γραμμής. 

	β. Απαγορεύεται η τοποθέτηση επί της γραμμής και η αναχώρηση από σταθμό χειροκίνητης δρεζίνας ή φορείου χωρίς προγενέστερη συνεννόηση με τον Σταθμάρχη. 

	γ. Ο διευθύνων υπάλληλος της πορείας χειροκίνητης δρεζίνας ή φορείου δίδει μέσω της σάλπιγγας το σήμα «προσοχή» κατά την προσέγγιση σε ισόπεδες διαβάσεις ή σε σημεία της γραμμής περιορισμένης ορατότητας. 

	δ. Οι δρεζίνες και τα φορεία απομακρυνόμενα από την κύρια γραμμή τοποθετούνται δίπλα σε αυτήν και σε απόσταση όχι μικρότερη των 2 μέτρων από την πλησιέστερη σιδηροτροχιά. 

	ε. Εάν η φύλαξη των δρεζινών και φορείων, που βρίσκονται εκτός γραμμής είναι αδύνατη, αυτά ασφαλίζονται ούτως ώστε να καταστεί αδύνατη η τοποθέτησή τους επί της γραμμής από τρίτους. 

	στ. Κάθε χειροκίνητο όχημα, το οποίο σταθμεύει επί της κύριας γραμμής ή κινείται με ταχύτητα βήματος πεζού καλύπτεται εκατέρωθεν, εκτός των περιπτώσεων, κατά τις οποίες ανέλαβαν την κάλυψη οι εκατέρωθεν σταθμοί (παράγραφος 1262 σημείο β). 

	ζ. Το σημείο της κύριας γραμμής, στο οποίο πρόκειται να τοποθετηθεί δρεζίνα ή φορείο το οποίο βρίσκεται εκτός αυτής, καλύπτεται εκατέρωθεν προ της τοποθέτησης της δρεζίνας ή του φορείου. 

	η. Τα σήματα κάλυψης των σταθμών δεν ισχύουν για τα «χειροκίνητα οχήματα εν γένει». Η είσοδος τέτοιου οχήματος σε σταθμό καλύπτεται πάντοτε από προπορευόμενο πεζό και ανεξαρτήτως της θέσης των σημάτων κάλυψης. 

	θ. Εάν κατά την είσοδο τέτοιου οχήματος σε σταθμό παραστεί ανάγκη κάποιου χειρισμού αλλαγής τροχιάς, ο επικεφαλής υπάλληλος του οχήματος ευθύνεται για την επαναφορά της αλλαγής αυτής στην αρχική της θέση (παράγραφος 48). 

	ι. Η άφιξη των χειροκίνητων οχημάτων εν γένει σε σταθμό αγγέλλεται από τον επικεφαλής υπάλληλο στο σταθμάρχη. 

1264.- 1269. Κενές 



