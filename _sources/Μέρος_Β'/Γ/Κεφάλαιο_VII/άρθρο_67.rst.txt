
Άρθρο 67 - Χαρακτηριστικές κλίσεις.
===================================

663. Ως **χαρακτηριστική κατωφέρεια** μιας γραμμής ορίζεται η κλίση της ευθείας που συνδέει δύο σημεία της γραμμής που απέχουν σε μήκος μεταξύ τους 1000m και μεταξύ αυτών εμφανίζεται η μεγαλύτερη κατωφερική υψομετρική διαφορά κατά μήκος αυτής της γραμμής. Εκφράζεται σε ποσοστό επί τοις χιλίοις. Υπολογίζεται από την Κεντρική Υπηρεσία και δίδεται σε πίνακες ανά γραμμή και αν είναι αναγκαίο και ανά τμήματα καθεμιάς γραμμής. Στην περίπτωση που δεν διατίθεται το μέγεθος αυτό για ένα τμήμα γραμμής, ενώ διατίθεται το μέγεθος της χαρακτηριστικής ανωφέρειας, τότε ως χαρακτηριστική κατωφέρεια χρησιμοποιείται, με αντίθετο πρόσημο, το μέγεθος της χαρακτηριστικής ανωφέρειας.

664. Ως **χαρακτηριστική ανωφέρεια** μιας γραμμής ορίζεται η μέγιστη αντίσταση μεταξύ δύο σημείων που απέχουν μεταξύ τους κατά 1000m. Εκφράζεται σε ποσοστό επί τοις χιλίοις. Στην αντίσταση γραμμής συνυπολογίζονται η μηκοτομική ανωφέρεια της γραμμής και οι αντιστάσεις λόγω καμπυλών, χρησιμοποιώντας, για τις τελευταίες, δόκιμους μαθηματικούς τύπους. Υπολογίζεται από την Κεντρική Υπηρεσία και δίδεται σε πίνακες ανά γραμμή και αν είναι αναγκαίο και ανά τμήματα καθεμιάς γραμμής.
