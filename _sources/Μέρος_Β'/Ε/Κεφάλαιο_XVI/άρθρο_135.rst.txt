Άρθρο 135 - Διάφορες διατάξεις: Αποκλεισμός της γραμμής, μεταβίβαση επιβατών και αποσκευών. 
=============================================================================================

1350.	
	
	**α.** Εάν εξαιτίας ατυχήματος ή άλλου λόγου αποκλειστεί η γραμμή για μεγάλο σχετικά χρονικό διάστημα, ο επικεφαλής του Τμήματος Εκμετάλλευσης υπάλληλος διοργανώνει και ενεργεί κατόπιν έγκρισης της Κεντρικής Υπηρεσίας και σε συνεννόηση με τους επί τόπου υπαλλήλους Έλξης και Γραμμής την τυχόν ενδεικνυόμενη μεταβίβαση επιβατών και δεμάτων από το σημείο της διακοπής, σύμφωνα με τις ισχύουσες διαταγές σχετικά με την αναγγελία και αντιμετώπιση τέτοιων περιστατικών. 

	**β.** Τοπική ρύθμιση των κινήσεων.

	Οι αμαξοστοιχίες μεταξύ των οποίων θα διενεργηθεί η μεταβίβαση, καθώς και οι αμαξοστοιχίες βοήθειας κυκλοφορούν από τους αμέσως προηγουμένους σταθμούς από το σημείο της διακοπής μέχρι το σημείο αυτό, με την έγκριση του επιθεωρητή Εκμετάλλευσης για τον επί του σημείου αποκλεισμό, ο οποίος ρυθμίζει την κίνηση ή με την έγκριση ενός ειδικά οριζόμενου υπαλλήλου, ο οποίος είναι και ο μόνος υπεύθυνος εν προκειμένω. 

1351. **Ατυχήματα επί ανοικτής γραμμής.** 

	Σε περίπτωση ατυχήματος, οι εκατέρωθεν σταθμοί του σημείου αυτού, καθώς και το επί τόπου προσωπικό Έλξης και Γραμμής λαμβάνει τα ενδεικνυόμενα εκάστοτε μέτρα σύμφωνα με τις περιστάσεις και τις ισχύουσες διαταγές για την τάχιστη παροχή βοήθειας, κυρίως και κατά πρώτον λόγο, στους τυχόν τραυματίες. Στον τόπο του ατυχήματος μεταβαίνουν οι επικεφαλής των οικείων Τμημάτων Εκμετάλλευσης, Έλξης και Γραμμής εφόσον ενδείκνυται από αυτούς η ανάληψη της σχετικής πρωτοβουλίας. Εκτός διαφορετικής διαταγής της Κεντρικής Υπηρεσίας, την επί τόπου διεύθυνση των εργασιών εν γένει αναλαμβάνει ο κατά βαθμό **ανώτερος υπάλληλος εκμετάλλευσης**. Την ευθύνη των επιμέρους τεχνικής φύσεως ζητημάτων αναλαμβάνουν οι αρμόδιοι υπάλληλοι Έλξης και γραμμής. 

1352.-1359. Κενές.  