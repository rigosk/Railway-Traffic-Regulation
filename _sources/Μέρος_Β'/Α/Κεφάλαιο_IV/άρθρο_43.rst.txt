
Άρθρο 43 - Ενέργειες σε περίπτωση σιωπής του καλούμενου Γραφείου.
=================================================================

419. Εάν το καλούμενο τηλεγραφικό Γραφείο δεν απαντά, τα Γραφεία που βρίσκονται πέραν αυτού, δίδουν το σήμα **«γραμμή εν τάξει»** συνοδευόμενο από τη συνθηματική τους κλήση. Το Γραφείο που καλεί απαντά με το σήμα **«κατανοητό»**. 

420. Εάν Σταθμός μεταπομπής ή τελικός Σταθμός καλούμενος επί 5' δεν απαντά ή εάν κάποιο ενδιάμεσο Γραφείο καλούμενο επί 10' δεν απαντά, τότε ο καλών επικαλείται τη μαρτυρία άλλου Γραφείου που βρίσκεται, στην πρώτη περίπτωση πριν από τον καλούμενο, ενώ στη δεύτερη περίπτωση μετά τον καλούμενο.

421. Το Γραφείο που καλείται ως μάρτυρας αναγράφει σχετική παρατήρηση επί του αντίστοιχου βιβλίου τηλεγραφημάτων. Το γεγονός αναφέρεται στην αρμόδια υπηρεσία από το Γραφείο που κάλεσε.

422. Εάν το Γραφείο που κάλεσε δεν επικαλέστηκε, όπως παραπάνω, τη μαρτυρία κάποιου τρίτου Γραφείου, ευθύνεται για κάθε συνέπεια της καθυστέρησης του τηλεγραφήματος προς επίδοση. 

423. Εάν ουδέν Γραφείο απαντήσει στις κλήσεις του, τότε ο καλών ή ενδεχομένως ο Σταθμός μεταπομπής προσπαθεί να διαπιστώσει για τυχόν ανωμαλία της συσκευής αποστολής ή της γραμμής επικοινωνίας.

424. Εάν δεν υφίσταται κάποια ανωμαλία, ο καλών ειδοποιεί κατά το δυνατό το καλούμενο Γραφείο μέσω κάποιας άλλης γραμμής ή κάποιου άλλου Γραφείου. 

