

Άρθρο 17 - Τεχνικός έλεγχος των οχημάτων εν γένει.
==================================================

148. Οι Σιδηροδρομικές Επιχειρήσεις είναι αρμόδιες και υπεύθυνες για την εξασφάλιση ότι τόσο τα επιμέρους οχήματα που απαρτίζουν την αμαξοστοιχία όσο και η αμαξοστοιχία ως σύνολο, είναι τεχνικά άρτια, έχουν υποστεί τη δέουσα συντήρηση και είναι κατάλληλα για το δρομολόγιο που πρόκειται να εκτελέσουν.

149. Η εξασφάλιση αυτή προκύπτει κατόπιν διενέργειας κατάλληλων ελέγχων που αφορούν (ενδεικτικά και όχι αποκλειστικά):

	- Τον συρμό κύλισης και τα εξαρτήματα του (τροχούς, αναρτήσεις, λιποκιβώτια, κυλισιοτριβείς κτλ.), σε ότι αφορά προφανείς ανωμαλίες.

	- Τα όργανα έλξης και κρούσης.

	- Την πέδη.
	
	- Τα λοιπά εξαρτήματα του αμαξώματος (βαθμίδες, θύρες, στέγες, χειρολαβές, παράθυρα, υαλοπίνακες κτλ).

150. Ο έλεγχος της παρ. 149 διενεργείται σε κάθε περίπτωση στο σταθμό που η αμαξοστοιχία σχηματίζεται ή μεταβάλλει τη σύνθεσή της.

151. Στην περίπτωση που διαπιστωθεί από τον έλεγχο πως κάποιο όχημα ή η αμαξοστοιχία ως σύνολο δεν είναι τεχνικά άρτιο/α και κατάλληλο/η για το δρομολόγιο, στην περίπτωση που οι ανωμαλίες αφορούν όχημα ή οχήματα, αυτά θα πρέπει να αποκοπούν και να επαναληφθεί ο έλεγχος για τα υπόλοιπα. Εάν διαπιστωθεί ότι η αμαξοστοιχία δεν είναι άρτια, ο μηχανοδηγός της αμαξοστοιχίας οφείλει να ενημερώσει τον Σταθμάρχη με αποστολή τηλεγραφήματος. 
