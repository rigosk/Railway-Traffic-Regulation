

Άρθρο 52 - Στάθμευση και κάλυψη των οχημάτων κατά τους ελιγμούς.
================================================================

.. Caution:: 

	Οι διατάξεις του κεφαλαίου V συμπληρώθηκαν με το :ref:`άρθρο 6, Κεφάλαιο Ι, Παράρτημα ΙΙΙ <art6_annexxiiib>`.

498. Τα οχήματα θα πρέπει να σταθμεύουν κατά τους ελιγμούς ούτως ώστε ουδέν τμήμα τους να υπερβαίνει το όριο απόστασης των γραμμών. Εάν κατά την εκτέλεση ελιγμών παραστεί αναπόφευκτη ανάγκη κατάληψης του ορίου απόστασης κάποιας γραμμής, ο διευθύνων τους ελιγμούς καθιστά προσεκτικούς τους ενδιαφερόμενους υπαλλήλους και εν ανάγκη διατάσσει την κάλυψη του καταληφθέντος ορίου.

499. Κατά τη στάθμευση οχημάτων πλησίον των ορίων απόστασης ή ισόπεδων διαβάσεων ή άλλων χώρων οι οποίοι πρέπει να τηρούνται ελεύθεροι, θα πρέπει να λαμβάνεται υπ' όψιν ενδεχομένη μετακίνηση των οχημάτων λόγω τανύσεως των ελατηρίων των προσκρουστήρων ή λόγω πρόσκρουσης έτερων οχημάτων κατά τους ελιγμούς.

500. Τα οχήματα σε στάθμευση εξασφαλίζονται, ούτως ώστε να αποφευχθεί πάσα απρόοπτη μετακίνηση τους, με το πέρας των ελιγμών ή και κατά τη διάρκεια αυτών, εφόσον λόγω κλίσης της γραμμής ή ισχυρού ανέμου ή κάποιας άλλης αιτίας είναι πιθανή η απρόοπτη μετακίνηση των οχημάτων. Για αυτό, συσφίγγονται τα οχήματα τα μη εφοδιασμένα με τέτοια πέδη με άλλα εφοδιασμένα.

501. Προκειμένου περί κεκλιμένων γραμμών, η ακινησία των οχημάτων εξασφαλίζεται πάντοτε και μέσω πέδιλων στάθμευσης.

502. Η πέδηση των οχημάτων σε στάθμευση με μόνη την πέδη κενού ή πεπιεσμένου αέρα είναι ανεπαρκής

503. Απαγορεύεται η σφήνωση των τροχών με λίθους, τεμάχια σιδήρου ή λοιπά αντικείμενα, που δύνανται να προκαλέσουν εκτροχίαση του οχήματος.

504. Τα μέτρα ασφαλείας για την ακινησία των οχημάτων στη θέση στην οποία μεταφέρθηκαν, λαμβάνονται προ της απόζευξής τους από την αμαξοστοιχία ή την κινητήρια μονάδα ελιγμών από την οποία ρυμουλκούνται.

505. Τα υπό επισκευή οχήματα των οποίων η μετακίνηση απαγορεύεται για οποιοδήποτε λόγο, καλύπτονται κανονικά. Οι κινητήριες μονάδες και τα οχήματα τα κινούμενα προς τα οχήματα τα καλυπτόμενα κατά τα άνω, σταθμεύουν προ αυτών, πριν να έλθουν σε επαφή οι προσκρουστήρες τους.

506. Εάν οχήματα υπό επισκευή βρίσκονται επί γραμμών κεκλιμένων, προστατεύονται επιπλέον και μέσω πέδιλων στάθμευσης, που τοποθετούνται σε επαρκή απόσταση.

507. Απαγορεύεται η στάθμευση οχημάτων με φορτίο εκρηκτικών υλών εντός καλυμμένων χώρων ή υπόστεγων.

508. Τα οχήματα με εκρηκτικές ύλες τοποθετούνται σε σημεία που απέχουν από τον Σταθμό ή άλλες εγκαταστάσεις και φυλάσσονται.

509. Απαγορεύεται η στάθμευση κινητήριων μονάδων σε απόσταση από τέτοια οχήματα μικρότερη των 50 μέτρων, είτε αυτά βρίσκονται επί της ίδιας γραμμής είτε επί των αμέσως εκατέρωθεν. 
