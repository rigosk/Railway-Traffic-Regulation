
Άρθρο 5 - Χειρισμός των αλλαγών τροχιάς.
========================================

.. caution:: 

	Οι διατάξεις του παρόντος άρθρου συμπληρώθηκαν με το :ref:`άρθρο 4, Κεφάλαιο Ι, Παράρτημα ΙΙΙ <art4_annexiii_b>`.

47. Ο χειρισμός των αλλαγών τροχιάς πρέπει κατ' αρχήν να γίνεται από τους Κλειδούχους. Ο χειρισμός των ηλεκτροκίνητων αλλαγών τροχιάς σε σταθμούς εξοπλισμένους με Ε.Η.Σ.Α, πρέπει κατ' αρχήν να γίνεται από τον Σταθμάρχη ή από τον Κεντρικό Χειριστή, προκειμένου να διευθετηθεί διαδρομή αμαξοστοιχίας. Σε κάθε άλλη περίπτωση, οι αλλαγές αυτές πρέπει να διευθετούνται χειροκίνητα από τους κλειδούχους, σύμφωνα με τις αντίστοιχες οδηγίες καθενός σταθμού. Ο χειρισμός ηλεκτροκίνητων αλλαγών τροχιάς από τον Σταθμάρχη για εκτέλεση ελιγμών επιτρέπεται για επιτάχυνση της εργασίας, με την προϋπόθεση συνεννόησης του Σταθμάρχη με τον υπάλληλο που διευθύνει, κατά την :ref:`παραγράφου 443 <443>`, τους ελιγμούς και με αποκλειστική ευθύνη του τελευταίου.

48. Οι αλλαγές τροχιάς τις οποίες εν απουσία του Κλειδούχου χειρίστηκε άλλος υπάλληλος θα πρέπει να επαναφέρονται στην αρχική τους θέση αμέσως μετά την ολοκλήρωση του ελιγμού, ο οποίος εκτελέστηκε μέσω αυτών.

49. Ο υπάλληλος που χειρίζεται αλλαγή τροχιάς οφείλει να βεβαιώνεται μετά από κάθε χειρισμό για την κανονική επαφή της βελόνας στην τροχιά, με αυτοψία ή με παρατήρηση της ένδειξης κανονικότητας του ηλεκτρικού ελεγκτή βελόνας, για όσες αλλαγές τροχιάς διαθέτουν τέτοιο εξοπλισμό.

50. Όποτε το σήμα αλλαγής τροχιάς δεν είναι ορατό από τον διευθύνοντα τους ελιγμούς ή γενικώς από κάποιον που δίνει το σήμα προς εκτέλεση κίνησης επί αυτής της αλλαγής, αυτός πριν δώσει το σήμα προς εκτέλεση της κίνησης, πρέπει να συνεννοείται με τον Κλειδούχο ο οποίος πρόκειται να χειριστεί την αλλαγή.

51. Δεν πρέπει να γίνεται χειρισμός αλλαγών τροχιάς πάρα μόνο εφόσον δεν σταθμεύουν επί αυτών οποιαδήποτε οχήματα ή εφόσον ο χειρισμός τους είναι δυνατός πριν φθάσουν επί των βελονών τα κινούμενα οχήματα προς την αλλαγή.

52. Ο χειρισμός των αλλαγών τροχιάς πρέπει να γίνεται με ψυχραιμία και προσοχή. Το αντίβαρο δεν πρέπει να στρέφεται με ταχύτητα ούτε να αφήνεται να πέσει απότομα.

53. 	α. Απαγορεύεται η διέλευση από την πτέρνα επί αλλαγής τροχιάς στραμμένη προς άλλη γραμμή πλην της περίπτωσης του κατωτέρου εδαφίου γ.

	β. Η αλλαγή τροχιάς η οποία από λάθος χρησιμοποιήθηκε κατ' αυτόν τον τρόπο πρέπει να επιθεωρηθεί πριν να χρησιμοποιηθεί εκ νέου.

	γ. Εξαιρούνται των ανωτέρω περιορισμών οι ειδικού τύπου αλλαγές, οι οποίες φέρουν διάταξη αυτόματης επαναφοράς στην κανονική τους θέση. Σε αυτές επιτρέπεται η διέλευση από την πτέρνα έστω και αν είναι στραμμένες προς άλλη γραμμή. Οι αλλαγές αυτές ονομάζονται **«αλλαγές αυτεπαναφοράς»**.

.. _54:

54.	α. Όλες οι αλλαγές τροχιάς τις οποίες συναντά κατ' αιχμή αμαξοστοιχία κατά την πορεία της επί της κύριας γραμμής ή των γραμμών κάποιου σταθμού θα πρέπει να είναι ασφαλισμένες. 

	β. Ασφαλισμένη θεωρείται η αλλαγή στη θέση στην οποία πρόκειται να διέλθει η αμαξοστοιχία, όταν η καλή επαφή των βελονών και το αμετάθετο τους κατά τη διέλευση των τροχών επί της αλλαγής, εξασφαλίζεται μηχανικώς με έναν από τους παρακάτω τρόπους:

		αα. Με κατάλληλο κλείθρο, του οποίου η κλείδα φυλάσσεται στο σταθμό.
		
		ββ. Με συσκευή τηλεασφάλισης ελεγχόμενης από τον Σταθμάρχη. 

	γ. Εάν κάποιες αλλαγές δεν ασφαλίζονται όπως παραπάνω, θα πρέπει απαραίτητα να φυλάσσονται από τον Κλειδούχο ή άλλον εξουσιοδοτημένο υπάλληλο, που βρίσκεται επί τόπου κατά τη διέλευση της αμαξοστοιχίας.
	
	δ. Κατ' εξαίρεση, σε σταθμούς στους οποίους δεν διατίθενται Κλειδούχοι επιτρέπεται με προσοχή και με βραδυπορία η διέλευση αμαξοστοιχίας από αιχμή επί αλλαγής τροχιάς μη ασφαλισμένης ή φυλασσόμενης, σύμφωνα με τα εδάφια αα και ββ, υπό την προϋπόθεση ότι η εν λόγω αλλαγή διαθέτει ειδική διάταξη (μάνδαλο ή κάτι άλλο ανάλογο) σταθεροποίησης της επαφής της βελόνας προς την αντιβελόνα κατά τη διέλευση των τροχών επί της αλλαγής. Η κατά τα άνω βραδυπορία διέλευσης καθορίζεται από την Υπηρεσία Γραμμής σε συνάρτηση με τα κατασκευαστικά δεδομένα των αλλαγών.

	ε. Η κανονική θέση: 

		αα. των αλλαγών τροχιάς επί της κύριας γραμμής, 

		ββ. των αλλαγών που οδηγούν σε νεκρές γραμμές και 

		γγ. των αλλαγών που οδηγούν σε περιστροφικές ή μεταφορικές γέφυρες, γεφυροπλάστιγγες κτλ., θα πρέπει να εξασφαλίζεται με κλείθρο ή συσκευή τηλεασφάλισης.
	
	στ. Αλλαγές τροχιάς τις οποίες συναντά από την πτέρνα η αμαξοστοιχία δύνανται να παραμένουν κατά τη διέλευση αυτής ανασφάλιστες.

	ζ. Μετά τη διέλευση της αμαξοστοιχίας θα πρέπει όλες οι αλλαγές τροχιάς να επαναφέρονται στην κανονική τους θέση όπως ορίζεται στην :ref:`παρ. 35 <35>`.

.. _55:

55. Στην περίπτωση που η αμαξοστοιχία πρόκειται να διέλθει από περισσότερες της μίας αλλαγές, που φυλάσσονται κατά την παρ. 54, εδάφιο γ από έναν και μόνο Κλειδούχο, αυτός θα πρέπει να βρίσκεται επί της πρώτης αλλαγής την οποία θα συναντήσει η αμαξοστοιχία.

56. Οι αλλαγές τροχιάς οι οποίες εξασφαλίζονται με κλείθρα πρέπει να είναι στραμμένες προς τη γραμμή την οποία ορίζουν οι σχετικές διαταγές (:ref:`παρ. 35 <35>`) για κάθε Σταθμό ή σύμπλεγμα γραμμών.

57. Τα κλείθρα αυτών των αλλαγών τροχιάς φυλάσσονται από τον υπάλληλο ο οποίος είναι εξουσιοδοτημένος να χειρίζεται ή να διατάσσει τον χειρισμό αυτών των αλλαγών. Προκειμένου περί Σταθμού, τα κλείθρα φυλάσσει ο εν υπηρεσία Σταθμάρχης ή ο επικεφαλής των ελιγμών.

58. Τα επί των αλλαγών τροχιάς διερχόμενα οχήματα δεν πρέπει να έχουν σφιγμένες τις πέδες, με εξαίρεση την περίπτωση στην οποία πρόκειται να αποφευχθεί απειλούμενος κίνδυνος.

59. Υπεύθυνοι για κάθε ανωμαλία η οποία προέκυψε από ατελή χειρισμό ή αντικανονική θέση ή κακή κατάσταση κάποιας αλλαγής είναι κατά πρώτο λόγο ο χειριστής ή ο εντεταλμένος Κλειδούχος για την επίβλεψη της αλλαγής ή ο υπάλληλος που εκτελεί χρέη Κλειδούχου και, κατά δεύτερο λόγο, προκειμένου περί κυκλοφορίας, ο Αρχικλειδούχος του Σταθμού και ελλείψει αυτού ο Σταθμάρχης, προκειμένου δε περί ελιγμών αυτός που διευθύνει τον ελιγμό (:ref:`παράγραφοι 443 και 444 <443>`) κατά την εκτέλεση του οποίου έλαβε χώρα το συμβάν. 

60. Ο χειρισμός των αλλαγών τροχιάς στους Σταθμούς, όπου υπάρχει εγκατάσταση κεντρικού χειριστηρίου και αλληλένδεση με τα σταθερά σήματα του Σταθμού, ορίζεται με Γενική Οδηγία και με ειδικές για κάθε Σταθμό διαταγές. 

