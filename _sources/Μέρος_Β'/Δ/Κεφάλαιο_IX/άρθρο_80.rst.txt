
Άρθρο 80 - Κατάταξη των αμαξοστοιχιών αναλόγως της χρησιμοποίησής τους.
======================================================================= 

**Οι αμαξοστοιχίες κατατάσσονται αναλόγως της χρησιμοποίησης τους στις κάτωθι κατηγορίες**: 

843. 1) Αμαξοστοιχίες Επιβατών. 

	Α) **Αμαξοστοιχίες πολυτελείας**. 

		Οι κατηγορίες των θέσεων τις οποίες περιλαμβάνουν οι αμαξοστοιχίες πολυτελείας καθώς και οι μεταφορές εν γένει οι οποίες εξυπηρετούνται από αυτές και εξαρτώνται από ειδικές συμβάσεις με άλλα δίκτυα, καθορίζονται εκάστοτε με Διαταγή. 

	Β) **Ταχείες αμαξοστοιχίες**.

		Με τις ταχείες αμαξοστοιχίες μεταφέρονται επιβάτες 1ης και 2ης θέσης, αποσκευές και κατοικίδια.

		Η μεταφορά νεκρών με τις ταχείες αμαξοστοιχίες επιτρέπεται μόνο κατόπιν ειδικής άδειας της Κεντρικής Υπηρεσίας. 

	Γ) **Κοινές αμαξοστοιχίες**. 

		Με τις κοινές επιβατικές αμαξοστοιχίες μεταφέρονται επιβάτες όλων των θέσεων, αποσκευές, κατοικίδια, νεκροί και αποστολές μεγάλης ταχύτητας -στην τελευταία περίπτωση όταν πρόκειται για είδη που υπόκεινται σε σήψη, π.χ. νωπά κρέατα, ψάρια κτλ- και εφόσον οι αποστολές αυτές δεν είναι δυνατόν να εκτελεστούν εντός των προθεσμιών του **Κανονισμού Εκμετάλλευσης** με εμπορική αμαξοστοιχία.

	Δ) **Στρατιωτικές αμαξοστοιχίες**.

		Χρησιμοποιούνται αποκλειστικά για τη μεταφορά στρατού και στρατιωτικού υλικού. 

844. 2) Εμπορικές Αμαξοστοιχίες.

	Ε) **Μεικτές αμαξοστοιχίες**. 

		Με τις μεικτές αμαξοστοιχίες μεταφέρονται επιβάτες ορισμένων ή κι όλων των θέσεων, αποσκευές, κατοικίδια και πάσης φύσεως και κατηγορίας αποστολές. 

	Ζ) **Εμπορικές αμαξοστοιχίες**. 

		Με τις εμπορικές αμαξοστοιχίες μεταφέρονται οι πάσης φύσεως και κατηγορίας αποστολές. Στις εμπορικές αμαξοστοιχίες προστίθενται εκτάκτως και οχήματα με επιβάτες, με έγκριση της Κεντρικής Υπηρεσίας.

	Η) **Αμαξοστοιχίες τοπικών μεταφορών**.

		Ως αμαξοστοιχίες τοπικών μεταφορών χαρακτηρίζονται οι αμαξοστοιχίες με τις οποίες εκτελούνται οποιεσδήποτε μεταφορές μεταξύ γειτονικών Σταθμών ή εξυπηρετούνται βιομηχανικές παρακαμπτήριοι οι οποίες βρίσκονται στην κύρια γραμμή.

.. _845:

845. 3)Αμαξοστοιχίες Υπηρεσίας. 

	Θ) **Αμαξοστοιχίες Έργων**. 

		Χρησιμοποιούνται για τις μεταφορές της Υπηρεσίας Γραμμής.

	Ι) **Αμαξοστοιχίες προσωπικού**. 

		Χρησιμοποιούνται για τη μεταφορά του προσωπικού στα κέντρα εργασίας.

	Κ) **Αμαξοστοιχίες κενού υλικού**. 

		Χρησιμοποιούνται για μετακινήσεις τροχαίου υλικού εν γένει.

	Λ) **Αμαξοστοιχίες βοήθειας**. 

		Χρησιμοποιούνται προς αποστολή συνεργείων σε περιπτώσεις συγκρούσεων, εκτροχιάσεων και ατυχημάτων εν γένει.

846. Η κατά τα άνω χρησιμοποίηση των επιβατικών και εμπορικών αμαξοστοιχιών για εύφλεκτα και εκρηκτικά ή γενικώς είδη μεταφερόμενα υπό όρους, υπόκειται πάντοτε στους ισχύοντες περιορισμούς για αυτά τα είδη.

