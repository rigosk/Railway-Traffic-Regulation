
Κεφάλαιο XII - Κάλυψη αμαξοστοιχιών ή τμημάτων τους, που ακινητούν στη γραμμή ή βραδυπορούν. Οχήματα υπό επισκευή. Κροτίδες. Κώδωνες.
######################################################################################################################################



Άρθρο 39 - Κάλυψη αμαξ/χιών ή τμημάτων τους που ακινητούν στη γραμμή ή βραδυπορούν.
===================================================================================

288. Αμαξοστοιχίες ή τμήματα τους σε ακινησία, στην κύρια γραμμή, καλύπτονται:

	α. Την ημέρα: Με ανοιχτή σημαία ερυθρή ή με δίσκο σταθμεύσεως (σήμα 65).

	β. Τη νύχτα: Με φως ερυθρό χειροφανού, στραμμένο προς αυτόν, που πλησιάζει την καλυπτόμενη αμαξοστοιχία ή το τμήμα της. 

  Ο δίσκος ή η σημαία ή ο φανός τοποθετούνται 50 μέτρα, πριν από την καλυπτόμενη αμαξοστοιχία ή το τμήμα της.

289. Των σημάτων, που καθορίζονται πιο πάνω στην §288, προηγείται, στις καθοριζόμενες από την §126 αποστάσεις, υπάλληλος, που φέρει σημαία πορτοκαλόχρωμη, κατά την ημέρα, ή φως πορτοκαλί χειροφανού, κατά τη νύχτα, στραμμένο προς την κατεύθυνση αυτού που πλησιάζει.

290. Αν η καλυπτόμενη αμαξοστοιχία βραδυπορεί, τα σήματα, που καθορίζονται πιο πάνω στις §§288-289, μετακινούνται με την ίδια ταχύτητα, με την οποία κινείται η αμαξοστοιχία, ώστε η απόσταση ανάμεσα σ' αυτά και την αμαξοστοιχία να παραμένει κανονική.

291. Σε περίπτωση άμεσης ανάγκης καλύψεως (βλέπε Παράρτημα III Κ Κ, § 140) κατά την οποία η εφαρμογή της διαδικασίας καλύψεως, που αναφέρεται στις § § 288-289, θα επέφερε καθυστέρηση που θα εξέθετε την ασφάλεια της αμαξοστοιχίας που πρέπει να καλυφθεί, εφαρμόζονται τ' ακόλουθα:

  Ο υπόχρεος για την κάλυψη υπάλληλος (τροχοπεδητής ουράς ή άλλος υπάλληλος, που διατάχθηκε γι' αυτό) σπεύδει τρέχοντας για κάλυψη, φέροντας σημαία ερυθρή, κατά την ημέρα, ή φως ερυθρό χειροφανού, κατά τη νύχτα, στραμμένο προς την κατεύθυνση αυτού που πλησιάζει.

  Για την τοποθέτηση του μόνιμου σήματος § 288 μεριμνά ο Προϊστάμενος της αμαξοστοιχίας.

292. Κενή για μελλοντική προσθήκη.

Άρθρο 40 - Κάλυψη οχημάτων που προορίζονται για επισκευή.
=========================================================

293. Τα οχήματα, που βρίσκονται για επισκευή σε κάποια γραμμή σταθμού, καλύπτονται και προς τις δυο κατευθύνσεις κατά τον ακόλουθο τρόπο:

	α. Την ημέρα: Με δίσκο ερυθρό ή ανοιχτή σημαία ερυθρή σε θέση πλαγιαστή με γωνία προς το έδαφος.

	β. Τη νύχτα: Με ερυθρό φως χειροφανού.

  Τα σήματα αυτά τοποθετούνται 20 μέτρα από τη μια και την άλλη πλευρά των οχημάτων.

294. Κενή για μελλοντική προσθήκη.

295. Κενή για μελλοντική προσθήκη.

Άρθρο 41 - Σήμα 171 Κροτίδες
============================

296. Οι κροτίδες χρησιμοποιούνται:

  1. Συμπληρωματικά: Επί πλέον των κανονικών οπτικών και ακουστικών σημάτων, όταν, για οποιοδήποτε λόγο, πρέπει να σταθμευθεί εκτάκτως μια αμαξοστοιχία στις ακόλουθες περιπτώσεις:

	α. Τη νύχτα: Σε κάθε περίπτωση, στην κύρια γραμμή, δηλαδή πέρα από την περιοχή σταθμού.

	β. Την ημέρα ή νύχτα: Σε περίπτωση ομίχλης, χιονιού, σφοδρού ανέμου και κάθε άλλης αιτίας, που κάνει δυσχερή την αντίληψη των οπτικών και ακουστικών σημάτων σταθμεύσεως, τόσο σε κύρια γραμμή όσο και σε περιοχή σταθμού.

    Η χρησιμοποίηση των κροτίδων δεν απαλλάσσει από την υποχρέωση χρησιμοποιήσεως των οπτικών και ακουστικών σημάτων, των οποίων αυτές είναι συμπλήρωμα.

  2. Αυτοτελώς: Όταν, λόγω επείγουσας ανάγκης, δεν είναι διαθέσιμο, έγκαιρα, κανονικό οπτικό σήμα, που παραγγέλλει στάθμευση. Στην περίπτωση τέτοιας ανάγκης, οι κροτίδες χρησιμοποιούνται κατ' εξαίρεση ως αυτοτελές σήμα, που παραγγέλλει στάθμευση.

.. _297_ks:

297. Σε κάθε μία από τις περιπτώσεις της § 296, χρησιμοποιούνται τρεις κροτίδες, που τοποθετούνται με εναλλαγή και στι δυο σιδηροτροχιές και σ' απόσταση 30 μέτρων μεταξύ τους. Οι τρεις αυτές κροτίδες τοποθετούνται έτσι, ώστε:

	α. Αν συμπληρώνουν άλλο σήμα σταθμεύσεως, η προς το σήμα πλησιέστερη κροτίδα ν' απέχει απ' αυτό 50 μέτρα.

	β. Αν αποτελούν αυτοτελές σήμα σταθμεύσεως, η κροτίδα που βρίσκεται πιο κοντά στο σημείο σταθμεύσεως ν' απέχει απ' αυτό τόση απόσταση, όση ισχύει και για την τοποθέτηση της ειδοποιήσεως βραδυπορίας (§126).

	γ. Αν οι κροτίδες αποτελούν αυτοτελές σήμα σταθμεύσεως για κάλυψη από εμπρός και πίσω ακινητοποιημένου στην ανοιχτή γραμμή μέρους ή ολόκληρης αμαξοστοιχίας:

Σήμα 171Α. Κάλυψη πίσω από την ουρά.
-------------------------------------

Τρεις κροτίδες, που τοποθετούνται εναλλασσόμενα στις δύο σιδηροτροχιές και σε απόσταση 30 μ. μεταξύ τους, με την πλησιέστερη, ν' απέχει τουλάχιστον 500 μέτρα από την ουρά της καλυπτόμενης αμαξοστοιχίας.



Σήμα 171Β. Κάλυψη εμπρός αμαξοστοιχίας ή συνθέσεως.
----------------------------------------------------

Μια κροτίδα σ' απόσταση 200 μέτρων από την κεφαλή της αμαξοστοιχίας ή της συνθέσεως.

298. Ο κρότος, που προκαλείται από την έκρηξη κροτίδας (εξαιτίας διελεύσεως απ' αυτήν οχήματος), παραγγέλλει άμεση στάθμευση, εκτός αν διακρίνεται οπτικό σήμα το οποίο οι κροτίδες συμπληρώνουν, οπότε το προσωπικό της αμαξοστοιχίας συμμορφώνεται προς αυτό.

299. Αν μετά από στάθμευση, εξαιτίας εκρήξεως κροτίδων, εξακολουθεί να μη διακρίνεται οπτικό σήμα, ούτε υπάρχει ένδειξη άλλη ή πληροφορία για την κατάσταση της γραμμής, η αμαξοστοιχία επανατίθεται σε κίνηση με «πορεία εν όψει».
  
  Μετά από διάνυση αποστάσεως, όση αυτή των ειδοποιητικών σημάτων (άρθρο 15 Κανονισμού Σημάτων), από το σημείο εκρήξεως των κροτίδων, χωρίς διαπίστωση κάποιας ανωμαλίας, επαναλαμβάνει την κανονική πορεία της.

300. Όταν η αιτία που προκάλεσε τη χρησιμοποίηση των κροτίδων δεν υπάρχει πια, αυτές πρέπει ν' αφαιρούνται από τις σιδηροτροχιές.

301. Κενή για μελλοντική προσθήκη.

302. Κενή για μελλοντική προσθήκη.

.. _sima_172b:

Άρθρο 42 - Σήμα 172 Κώδωνες
===========================

303. Τα σήματα, που δίνονται με τον κώδωνα είναι:

	α. Σήμα 172α. Μία συνεχής κωδωνοκρουσία, διάρκειας 4-5", ακολουθούμενη από μία μόνο κρούση, αναγγέλλει έναρξη εκδόσεως εισιτηρίων και απευθύνεται προς το κοινό.


	β. Σήμα 172β. Μια παρατεινόμενη κωδωνοκρουσία σημαίνει κίνδυνο και παραγγέλλει:

		α. Σε κάθε αμαξοστοιχία, που θα το αντιληφθεί, να σταθμεύσει αμέσως.

		β. Σε κάθε υπάλληλο, που θα το αντιληφθεί να σπεύσει προς το σημείο, απ' όπου προέρχεται το σήμα, και να προσφέρει βοήθεια.

304. Σε καιρό πολέμου, απαγορεύεται η χρήση των κωδώνων, παρά μόνο για μετάδοση των σημάτων συναγερμού.

305. Κενή για μελλοντική προσθήκη.

306. Κενή για μελλοντική προσθήκη.

Άρθρο 43 - Σήμα 173. Αναλάμπων φανός
====================================

307. Ο αναλάμπων φανός εκπέμπει κατά τη νύχτα πορτοκαλί φως.

308. Ο αναλάμπων φανός χρησιμοποιείται για επισήμανση της θέσεως ειδοποιητικών πινακίδων βραδυπορίας, στερεούμενος πάνω στον ιστό του σήματος, σε περιπτώσεις που κρίνει ότι ενδείκνυται η αρμόδια Υπηρεσία Γραμμής (χαμηλή στάθμη βραδυπορίας, συνθήκες ορατότητας κλπ).

309. Η ύπαρξη του αναλάμποντος φανού δεν τροποποιεί την ένδειξη του ειδοποιητικού σήματος βραδυπορίας και δεν απαλλάσσει το προσωπικό της αμαξοστοιχίας από του να έχει εντεταμένη την προσοχή του για την παρατήρηση του σήματος και διαπίστωση της ακριβούς ένδειξης που παρέχει.
