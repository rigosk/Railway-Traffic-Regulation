

Άρθρο 114 - Χρησιμοποίηση των γραμμών κυκλοφορίας στους Σταθμούς.
=================================================================


1140. **Υποδοχή αμαξοστοιχίας χωρίς διασταύρωση και υπέρβαση.**

  Προκειμένου κάποια αμαξοστοιχία να διέλθει από έναν σταθμό με ή χωρίς στάθμευση και εφόσον στο σταθμό αυτόν δεν θα συναντηθεί με άλλη αμαξοστοιχία της ίδιας ή αντίθετης φοράς, τότε: 

	α. εάν η **αμαξοστοιχία διέρχεται χωρίς στάθμευση**, εισάγεται κατά το δυνατόν στην ευθεία γραμμή του σταθμού. Στη ίδια γραμμή εισάγονται κατά το δυνατόν και οι επιβατικές αμαξοστοιχίες ακόμα κι αν σταθμεύσουν στο σταθμό αυτόν. 

	β. Εάν η **αμαξοστοιχία έχει στάθμευση**, τότε εισάγεται σε οποιαδήποτε **γραμμή κυκλοφορίας** σύμφωνα με τις ανάγκες της υπηρεσίας. 

1141. **Διασταύρωση ή υπέρβαση**

   Εάν σε κάποιον σταθμό πρόκειται να λάβει χώρα διασταύρωση ή υπέρβαση δύο αμαξοστοιχιών, τότε 

	α. εάν αμφότερες σταθμεύσουν, οι γραμμές υποδοχής καθεμίας ορίζονται από τον σταθμό και 

	β. εάν μία εκ των αμαξοστοιχιών δεν σταθμεύσει, τότε αυτή διέρχεται κατ' αρχήν μέσω της ευθείας γραμμής του σταθμού. 

1142. **Επάρκεια ωφελίμου μήκους γραμμής κτλ.**

  Για την επιλογή της γραμμής υποδοχής από τον Σταθμάρχη λαμβάνεται υπόψη καταρχάς το ελεύθερο μήκος γραμμής επί της οποίας εισάγεται και σταθμεύει η αμαξοστοιχία, έτσι ώστε να δύναται να τη συμπεριλάβει ολόκληρη, καθώς επίσης και η ύπαρξη εγκαταστάσεων για τη διεξαγωγή της υπηρεσίας της. 

1143. **Πρόγραμμα χρησιμοποίησης γραμμών**

  Για ορισμένους σταθμούς (Κεντρικούς ή έχοντες ειδική διάταξη) καταρτίζεται πρόγραμμα χρησιμοποίησης των γραμμών από τον σταθμό, το οποίο κοινοποιείται στο κοινό (επιβατικές αμαξοστοιχίες) και το ενδιαφερόμενο προσωπικό του σταθμού. Σε περίπτωση τροποποίησης του προγράμματος αυτού, ο Σταθμάρχης ειδοποιεί εγκαίρως τους ενδιαφερομένους υπαλλήλους επί της υποδοχής και της υπηρεσίας της αμαξοστοιχίας και το κοινό. 

1144. -1149. Κενές. 

