Άρθρο 51 - Ζεύξη και απόζευξή των οχημάτων κατά τους ελιγμούς. Ζεύξη των οχημάτων σε συνθέσεις αμαξοστοιχιών.
=============================================================================================================

.. Caution:: 

	Οι διατάξεις του κεφαλαίου V συμπληρώθηκαν με το :ref:`άρθρο 6, Κεφάλαιο Ι, Παράρτημα ΙΙΙ <art6_annexxiiib>`.

461. Ο υπάλληλος, ο οποίος πρόκειται να ζεύξει κάποιο κινούμενο όχημα με άλλο που βρίσκεται σε στάθμευση, στέκεται όρθιος μεταξύ των προσκρουστήρων του οχήματος σε στάθμευση και αναμένει το όχημα που πλησιάζει, κρατώντας ανυψωμένο τον χαλινό της ζεύξης, τον οποίο και αγκιστρώνει στο άγκιστρο ζεύξης του κινούμενου οχήματος αμέσως μόλις οι προσκρουστήρες των δύο οχημάτων έλθουν σε επαφή.

462. Μετά τη ζεύξη καθώς και την απόζευξή των οχημάτων, το σήμα εμπρός ή πίσω δεν δίδεται αν ο υπάλληλος που κάνει τη ζεύξη εξακολουθεί να βρίσκεται μεταξύ των οχημάτων. 

463. Ο υπάλληλος που κάνει τη ζεύξη πρέπει κατά το δυνατό να εξέρχεται από τα οχήματα προς το μέρος προς το οποίο βρίσκεται ο διευθύνων τους ελιγμούς.

464. Προκειμένου περί ελιγμών, οι συνδετήρες ασφαλείας (ή αλυσίδες ασφαλείας) δεν χρησιμοποιούνται.

465. Οι μη χρησιμοποιούμενοι συνδετήρες ή αλυσίδες δεν αφήνονται να αιωρούνται αλλά αναρτώνται στα άγκιστρα, ούτως ώστε να αποφευχθεί η πρόσκρουση τους επί οποιωνδήποτε εμποδίων κατά τις κινήσεις του οχήματος.

466. Οι χρησιμοποιούμενοι συνδετήρες για τη ζεύξη των οχημάτων κατά τους ελιγμούς δεν συσφίγγονται, αλλά παραμένουν χαλαροί εκτός εάν πρόκειται: α. περί οχημάτων κατειλημμένων από επιβάτες ή οχήματα εστιατορίων, β. περί οχημάτων με φορτίο εκρηκτικών υλών, οπότε οι εκατέρωθεν συνδετήρες του οχήματος συσφίγγονται ούτως ώστε τα ελατήρια των προσκρουστήρων να είναι ελαφρώς τεταμένα.

467. Απαγορεύεται η ζεύξη της κινητήριας μονάδας ελιγμών επί σειράς οχημάτων με εκρηκτικές ύλες, εφόσον μεταξύ αυτής και του πρώτου τέτοιου οχήματος δεν μεσολαβούν τουλάχιστον 4 οχήματα που δεν περιέχουν εύφλεκτες ύλες.

468. Για τη ζεύξη των οχημάτων στις συνθέσεις των αμαξοστοιχιών ισχύουν τα κάτωθι: 

1ον. Ζεύξη των οργάνων Έλξης. 
^^^^^^^^^^^^^^^^^^^^^^^^^^^^^

469. Κατ' αρχήν η ζεύξη έλξης των οχημάτων στις αμαξοστοιχίες είναι διπλή, δηλαδή εκτός της κύριας ζεύξης υπάρχει και η ζεύξη ασφαλείας. 

470.   α. Για να συνδεθούν δύο οχήματα, εφοδιασμένα με συνδετήρες, με άγκιστρο ασφαλείας, χρησιμοποιείται για την κύρια ζεύξη των οχημάτων ο ισχυρότερος συνδετήρας, ο δε συνδετήρας του άλλου οχήματος αναρτάται στο άγκιστρο ασφαλείας του πρώτου και αποτελεί με αυτό τη ζεύξη ασφαλείας. 
471.   β. Για να συνδεθούν δυο οχήματα, εφοδιασμένα με αλυσίδες ασφαλείας, χρησιμοποιείται για την κύρια ζεύξη των οχημάτων ο ισχυρότερος συνδετήρας και συνδέονται μέσω των αγκίστρων αυτών οι αλυσίδες ασφαλείας. Ο συνδετήρας του έτερου οχήματος αναρτάται τότε στο προς αυτό μικρό άγκιστρο.

472.   γ. Για να συνδεθούν δύο οχήματα από τα οποία το ένα είναι εφοδιασμένο με άγκιστρο, ενώ το άλλο με αλυσίδα ασφαλείας, χρησιμοποιείται ο συνδετήρας του οχήματος του εφοδιασμένου με άγκιστρο ασφαλείας.

473. Ο συνδετήρας του έτερου αναρτάται στο άγκιστρο ασφαλείας του πρώτου και αποτελεί με αυτό τη ζεύξη ασφαλείας. Η αλυσίδα ασφαλείας αναρτάται στο προς αυτό άγκιστρο. 

474. Κατά τη ζεύξη οχημάτων σε συνθέσεις αμαξοστοιχιών, οι εντατήρες πρέπει να είναι σφιγμένοι ούτως ώστε επί ευθυγραμμίας και με συνδετήρες τεταμένους, οι προσκρουστήρες των οχημάτων να εφάπτονται. Επιπλέον, προκειμένου περί αμαξοστοιχιών πεδούμενων με πέδη πεπιεσμένου αέρα, τα ελατήρια των προσκρουστήρων πρέπει να είναι ελαφρώς πεπιεσμένα.

475. Μετά τη σύσφιγξη του εντατήρα, ο μοχλός του κοχλία πρέπει να είναι στραμμένος προς τα κάτω και κατακόρυφα.

476. Ο συνδετήρας της ουράς της αμαξοστοιχίας αναρτάται στο άγκιστρο έλξης, ενώ οι δε τυχόν αλυσίδες ασφαλείας αναρτώνται στα προς αυτό άγκιστρα. 

2ον. Ζεύξη των σωλήνων της συνεχούς πέδης.
^^^^^^^^^^^^^^^^^^^^^^^^^^^^^^^^^^^^^^^^^^

477. Οι σύνδεσμοι της συνεχούς πέδης οποιουδήποτε συστήματος και αν είναι αυτή, συνδέονται αφού πρώτα συνδεθούν κανονικά τα όργανα Έλξης.

478. Προκειμένου περί αυτόματης πέδης πεπιεσμένου αέρα, μετά τη σύνδεση των συνδέσμων της πέδης ανοίγονται οι κρουνοί αμφότερων των οχημάτων. Σε αυτή την περίπτωση, προς αποφυγή του θορύβου ο οποίος προκαλείται από την κρούση των πέδιλων επί των επίσωτρων των τροχών, το άνοιγμα των κρουνών διενεργείται βραδέως. Εάν οι κρουνοί των συνδεόμενων οχημάτων είναι εφοδιασμένοι με οπή εξαγωγής του αέρα του κύριου αγωγού της πέδης, τότε ανοίγει πρώτα ο κρουνός του οχήματος προς το μέρος της ουράς, ο οποίος και κλείνει αμέσως όταν τα πέδιλα του τμήματος της αμαξοστοιχίας προς την ουρά έλθουν σε επαφή με τα επίσωτρα. Έπειτα, ανοίγει ο κρουνός του τμήματος της αμαξοστοιχίας προς την κινητήρια μονάδα και αφού τα πέδιλα του αντίστοιχου τμήματος της αμαξοστοιχίας έλθουν σε επαφή με τα επίσωτρα, ανοίγει έπειτα ο κρουνός του οχήματος προς την ουρά.

479. Σε περίπτωση ζεύξης κινητήριας μονάδας διπλής έλξης επί κεφαλής της αμαξοστοιχίας, αυτή θεωρείται ότι αποτελεί το προς κεφαλή τμήμα της αμαξοστοιχίας, η δε έτερη κινητήρια μονάδα με τα οχήματα, το προς ουρά τμήμα.

480. Σε περίπτωση ζεύξης κινητήριας μονάδας ώθησης, αυτή αποτελεί το προς την ουρά τμήμα της αμαξοστοιχίας, η δε σύνθεση με την επί κεφαλής κινητήρια μονάδα, το προς κεφαλή.

481. Προκειμένου περί ζεύξης οχημάτων εφοδιασμένων με διπλή πέδη πεπιεσμένου αέρα συνδέονται αντίστοιχα οι σύνδεσμοι της αυτόματης και της ρυθμιζόμενης πέδης. 

482. Απαγορεύεται η σύνδεση των συνδέσμων της αυτόματης πέδης με τους συνδέσμους της ρυθμιζόμενης.

483. Οι μη χρησιμοποιούμενοι ελαστικοί σωλήνες της πέδης του οχήματος της ουράς αναρτώνται στα στηρίγματα τους ή, προκειμένου περί πέδης κενού, τοποθετούνται στα πώματά τους.

484. Προκειμένου να προστεθούν δύο ή περισσότερα οχήματα εφοδιασμένα με συνεχή πέδη σε αμαξοστοιχία πεδουμενη ομοίως, οι σύνδεσμοι της πέδης αυτών συνδέονται εκ των προτέρων και προκειμένου περί πέδης πεπιεσμένου αέρα οι συσκευές τους συμπληρώνονται, εφόσον τούτο είναι δυνατό, με πεπιεσμένο αέρα εκ των προτέρων.

485. Όσον αφορά την απόζευξη των συνδέσμων της πέδης, αυτή εκτελείται πάντοτε προ της απόζευξης των εξαρτημάτων έλξης.

486. Για την απόζευξη των συνδέσμων της αυτόματης πέδης πεπιεσμένου αέρα κλείνουν πρώτα οι κρουνοί αμφότερων των οχημάτων κατά το δυνατό συγχρόνως.

487. Οι ελαστικοί σωλήνες αναρτώνται στα στηρίγματα τους, και εφόσον δεν πρόκειται να χρησιμοποιηθούν αμέσως εκ νέου, τοποθετούνται στα πώματα τους. 

3ον. Ζεύξη των συνδέσμων θέρμανσης.
^^^^^^^^^^^^^^^^^^^^^^^^^^^^^^^^^^^

488. Οι σύνδεσμοι θέρμανσης ζεύγνυνται με τη σύνδεση των εξαρτημάτων έλξης και πέδης.

489. Με τη σύνδεση των ημισυνδεσμων θέρμανσης ανοίγουν οι κρουνοί αμφότερων των οχημάτων.

490. Όσον αφορά την απόζευξη των συνδέσμων θέρμανσης, αυτή εκτελείται πάντοτε προ της απόζευξης των εξαρτημάτων έλξης και της πέδης. 

491. Προ της απόζευξης των ημισυνδεσμων θέρμανσης, κλείνουν οι κρουνοί αμφότερων των οχημάτων.

492. Οι ημισύνδεσμοι αποχωρίζονται ακολούθως με προσοχή, προς αποφυγή εγκαυμάτων από τον ατμό και το θερμό νερό που παραμένει εντός σωλήνων.

493. Οι μη χρησιμοποιούμενοι ημισύνδεσμοι αναρτώνται πάντοτε στα στηρίγματα τους. 

4ον. Σύνδεση των πτυχωτων, των κιγκλίδων και γεφυρών επικοινωνίας των οχημάτων.
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

494. Για τη σύνδεση των πτυχωτων προσεγγίζονται τα πλαίσια αυτών, εισάγονται οι ευθυντήριοι οδόντες του ενός πλαισίου στις αντίστοιχες οπές του άλλου και κλείνουν τα ασφάλιστρα.

495. Μετά την απόζευξη, τα πτυχωτά συμπτύσσονται και στερεώνονται συμπτυγμένα στις θέσεις τους μέσω των προς τούτο ασφαλιστικών μέσων, εφόσον δεν πρόκειται να χρησιμοποιηθούν εκ νέου αμέσως.

496. Ο χειρισμός των πτυχωτων θα πρέπει να γίνεται με προσοχή. Απαγορεύεται το να στέκεται κανείς επί πτυχωτων είτε ασύνδετων είτε συνδεδεμένων.

497. Μετά τη σύνδεση των πτυχωτων ή των κιγκλίδων κατεβαίνουν οι γέφυρες επικοινωνίας των οχημάτων. Επίσης, μετά την απόζευξη των πτυχωτων ή των κιγκλίδων ανεβαίνουν αυτές και στερεώνονται στις προς τούτο θέσεις τους. 
