
Άρθρο 64 - Υποχρεώσεις των Σιδηροδρομικών Επιχειρήσεων.
=======================================================

621. Η Σιδηροδρομική Επιχείρηση είναι αρμόδια και υπεύθυνη ούτως ώστε:

	- Η αμαξοστοιχία να έλκεται από τον τύπο κινητήριας μονάδας που προβλέπεται στο δρομολόγιο είτε από άλλο, με ελκτικά χαρακτηριστικά ίσα ή υπέρτερα από αυτόν που προβλέπεται στο δρομολόγιο.

	- Το φορτίο της αμαξοστοιχίας να μην υπερβαίνει αυτό που προβλέπεται στο δρομολόγιο και στην περίπτωση που το φορτίο υπερβαίνει το προβλεπόμενο, να διαθέσει κινητήρια μονάδα ή μονάδες που να εξασφαλίζουν ότι τα ελκτικά χαρακτηριστικά και οι επιδόσεις της αμαξοστοιχίας αντιστοιχούν σε αυτά που αναγράφονται στο δρομολόγιο. Επιτρέπονται προς τα άνω αποκλίσεις ως 2%.

	- Το φορτίο της αμαξοστοιχίας να μην υπερβαίνει το όριο αντοχής των οργάνων ζεύξης, απαγορευόμενης κάθε προς τα άνω απόκλισης.

	- Τα οχήματα που έχουν ενταχθεί στη σύνθεση, να αντιστοιχούν στις ταχύτητες που προβλέπονται στο δρομολόγιο.

	- Τα οχήματα να έχουν διαταχθεί κατάλληλα στην αμαξοστοιχία.

	- Το μήκος της αμαξοστοιχίας να μην υπερβαίνει το αναγραφόμενο στο δρομολόγιο της.

622. Σε περίπτωση που στον αρχικό σταθμό ή σε ενδιάμεσο σταθμό στον οποίο η αμαξοστοιχία μετέβαλε τη σύνθεση της ή άλλαξε κινητήρια μονάδα προκύπτει πως:

	- στην αμαξοστοιχία διατέθηκε κινητήρια μονάδα υποδεέστερων χαρακτηριστικών από την προβλεπόμενη,

	- το μήκος της αμαξοστοιχίας υπερβαίνει το προβλεπόμενο,

	- το φορτίο υπερβαίνει το προβλεπόμενο,

  τότε ο μηχανοδηγός της αμαξοστοιχίας οφείλει να ενημερώσει τηλεγραφικά για τις αποκλίσεις αυτές τον Σταθμάρχη ή Κεντρικό Χειριστή, αναφέροντας τη χρησιμοποιούμενη κινητήρια μονάδα ή/και το μήκος ή/και το φορτίο.

623. Επίσης, προς διευκόλυνση της ρύθμισης της κυκλοφορίας, ο μηχανοδηγός οφείλει να ενημερώσει τηλεγραφικά τον Σταθμάρχη ή τον Κεντρικό Χειριστή στην περίπτωση που το φορτίο υπολείπεται κατά τουλάχιστον 30% του αναγραφομένου στο δρομολόγιο ή του φορτίου που αντιστοιχεί στα ελκτικά χαρακτηριστικά της χρησιμοποιούμενης κινητήριας μονάδας.

624. Η Σιδηροδρομική Επιχείρηση είναι υπεύθυνη για την ασφάλεια των επιβατών στην περίπτωση που επιβατική αμαξοστοιχία εκτελεί επιβατική υπηρεσία σε σταθμό του οποίου οι αποβάθρες έχουν μήκος μικρότερο από αυτό της σύνθεσης. 
