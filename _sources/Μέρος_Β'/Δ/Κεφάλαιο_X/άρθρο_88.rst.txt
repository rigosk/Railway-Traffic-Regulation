
Άρθρο 88 - Κοινοποίηση του προγράμματος των αμαξοστοιχιών στο ενδιαφερόμενο προσωπικό
=====================================================================================

889. Κάθε υπάλληλος ο οποίος εκτελεί υπηρεσία, η οποία σχετίζεται άμεσα με την κυκλοφορία των αμαξοστοιχιών, οφείλει να γνωρίζει ποιες αμαξοστοιχίες κυκλοφορούν καθημερινά. 

.. _890:

890. Για τον σκοπό αυτό, θα πρέπει να λάβουν γνώση του προγράμματος κυκλοφορίας: 

	α. το προσωπικό των σταθμών εν γένει, με την αναγραφή του στον ειδικό πίνακα, ο οποίος αναρτάται στο Σταθμό σε προσβάσιμο μέρος για το προσωπικό. 

	β. το προσωπικό των αμαξοστοιχιών, μέσω του ανωτέρω αναφερόμενου πίνακα, στο Σταθμό αφετηρίας. 

	γ. το προσωπικό των κινητήριων μονάδων και Μηχανοστασίων εν γένει, μέσω όμοιου πίνακα που αναρτάται στα Μηχανοστάσια. Επιπλέον, σε κάθε Μηχανοδηγό, ο οποίος πρόκειται να κυκλοφορήσει επί δρομολογίου χορηγείται από τον σταθμό αφετηρίας έναντι υπογραφής **Δελτίο διασταυρώσεων** (Υπόδειγμα 1041), το οποίο αναφέρει τους Σταθμούς τους οποίους θα συναντήσει την καθεμιά από τις κυκλοφορούσες αμαξοστοιχίες επί δρομολογίου κατά την εν λόγω ημέρα. 

	δ. το προσωπικό της Γραμμής, δηλαδή ομάδες εργατών Γραμμής, συνεργεία και φύλακες εν γένει, μέσω της επίδοσης **Δελτίου Κυκλοφορίας** (Υπόδειγμα 1042), έναντι υπογραφής στον επικεφαλής της ομάδας ή του συνεργείου από τον σταθμό στον οποίο εδρεύουν ή στον οποίο διανυκτερεύουν. 
