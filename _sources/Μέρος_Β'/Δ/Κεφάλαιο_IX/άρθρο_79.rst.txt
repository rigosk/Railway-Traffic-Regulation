
Άρθρο 79 - Τρόπος αναγγελίας και εφαρμογής κανόνων κυκλοφορίας.
===============================================================

840. Οι αμαξοστοιχίες οι οποίες κυκλοφορούν επί τη βάσει των κανονικών δρομολογίων ονομάζονται **κανονικές**.

841. Οι κανονικές αμαξοστοιχίες διακρίνονται στις κάτωθι κατηγορίες, του αντίστοιχου χαρακτηρισμού ο οποίος αναφέρεται ρητώς και στο Εγχειρίδιο Δρομολογίων:

	α. σε **τακτικές επιβατικές** οι οποίες κυκλοφορούν καθημερινά, καθ' όλο το δρομολογιακό έτος ή τουλάχιστον καθ' όλη τη θερινή ή τη χειμερινή περίοδο των δρομολογίων, με καθοριζόμενες στο Εγχειρίδιο Δρομολογίων ημερομηνίες έναρξης και λήξης της ως άνω περιόδου κυκλοφορίας. Αυτές θεωρείται ότι έχουν αυτεπάγγελτα αγγελθεί από το ημερήσιο πρόγραμμα (:doc:`άρθρο 86 <../Κεφάλαιο_X/άρθρο_86>`), εφόσον σε αυτό δε γίνεται μνεία κατάργησης τους. Λίγο πριν τη μετάβαση από τη θερινή στη χειμερινή περίοδο του δρομολογιακού έτους, υπενθυμίζονται στο προσωπικό με έγγραφο της Κεντρικής Υπηρεσίας της Κυκλοφορίας οι επερχόμενες δρομολογιακές αλλαγές και ειδικότερα η κυκλοφορία πρόσθετων τακτικών αμαξοστοιχιών της υπό έναρξη περιόδου.

	β. σε **τακτικές εμπορικές**, οι οποίες πληρούν τα ίδια κριτήρια τακτικότητας κυκλοφορίας όπως οι ανωτέρω αμαξοστοιχίες στο στοιχείο (α). Αυτές θεωρείται ότι έχουν αυτεπάγγελτα αγγελθεί από το πρόγραμμα (:doc:`άρθρο 86 <../Κεφάλαιο_X/άρθρο_86>`), εφόσον σε αυτό δε γίνεται μνεία κατάργησής τους.

	γ. σε **περιοδικές** (επιβατικές ή εμπορικές), οι οποίες κυκλοφορούν σε τακτές ημέρες και περιόδους του δρομολογιακου έτους, όμως δεν πληρούν όλα τα κριτήρια τακτικότητας των αμαξοστοιχιών στο στοιχείο (α). Αυτές αγγέλονται ονομαστικά μέσω του προγράμματος κυκλοφορίας.

	δ. σε **προαιρετικές** (επιβατικές η εμπορικές), οι οποίες κυκλοφορούν σύμφωνα με τις ανάγκες.

	Αυτές αγγέλλονται ονομαστικά μέσω του προγράμματος κυκλοφορίας. 

	**Όλες οι αμαξοστοιχίες των εδαφίων α', β', γ', δ', κυκλοφορούν με αίτηση ελεύθερης γραμμής**.

842. Καθεμία αμαξοστοιχία (επιβατική ή εμπορική) η οποία δεν κυκλοφορεί επί τη βάσει κανονικού δρομολογίου ονομάζεται ειδική. Οι ειδικές αμαξοστοιχίες αγγέλλονται μέσω του προγράμματος ή τηλεγραφικής εγκυκλίου και διακρίνονται σε:

	α. **ειδικές** αμαξοστοιχίες οι οποίες κυκλοφορούν επί τη βάσει δρομολογίου, το οποίο δεν συμπεριλαμβάνεται στα κανονικά δρομολόγια αλλά κοινοποιείται μέσω εγκυκλίου.

	β. **ελεύθερες ειδικές** αμαξοστοιχίες οι οποίες κυκλοφορούν χωρίς δρομολόγιο. Οι ειδικές και οι ελεύθερες ειδικές αμαξοστοιχίες κυκλοφορούν με αίτηση ελεύθερης γραμμής. 

842.1. κανονικές αμαξοστοιχίες και οι επί δρομολογίου ειδικές χαρακτηρίζονται από κοινού ως **αμαξοστοιχίες οι οποίες έχουν δρομολόγιο**. 

